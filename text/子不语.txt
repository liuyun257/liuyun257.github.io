
　　子不语    清·袁枚
　　
　　自序
　　“怪、力、乱、神”，子所不语也。然“龙血”、“鬼车”，《系词》语之；“玄鸟”生商，牛羊饲稷，《雅》、《颂》语之。左丘明亲受业于圣人，而内外传语此四者尤详，厥何故欤？盖圣人教人“文、行、忠、信”而已，此外则“未知生，焉知死”，“敬鬼神而远之”，所以立人道之极也。《周易》取象幽渺，诗人自记祥瑞，左氏恢奇多闻，垂为文章，所以穷天地之变也，其理皆并行而不悖。
　　余生平寡嗜好，凡饮酒度曲摴蒲可以接群居之欢者，一无能焉，文史外无以自娱，乃广采游心骇耳之事，妄言妄听，记而存之，非有所惑也，譬如嗜味者餍八珍矣，而不广尝夫氐醢葵菹则脾困；嗜音者备《咸》、《韶》矣，而不旁及于侏亻离亻禁亻末则耳狭。以妄驱庸，以骇起惰，不有博弈者乎？为之犹贤，是亦裨谌适野之一乐也。昔颜鲁公、李邺侯功在社稷，而好谈神怪；韩昌黎以道自任，而喜驳杂无稽之谈；徐骑省排斥佛、老，而好采异闻，门下士竟有伪造以取媚者。四贤之长，吾无能为役也；四贤之短，则吾窃取之矣。
　　书成，初名《子不语》，后见元人说部有雷同者，乃改为《新齐谐》云。
　　●卷一
　　李通判
　　广西李通判者，巨富也。家蓄七姬，珍宝山积。通判年二十七疾卒。有老仆者，素忠谨，伤其主早亡，与七姬共设斋醮。忽一道人持簿化缘，老仆呵之曰：“吾家主早亡，无暇施汝。”道士笑曰：“尔亦思家主复生乎？吾能作法，令其返魂。”老仆惊，奔语诸姬，群讶然。出拜，则道士去矣。老仆与群妾悔轻慢神仙，致令化去，各相归咎。
　　未几，老仆过市，遇道士于途。老仆惊且喜，强持之请罪乞哀。道士曰：“我非靳尔主之复生也，阴司例：死人还阳，须得替代。恐尔家无人代死，吾是以去。”老仆曰：“请归商之。”
　　拉道士至家，以道士语告群妾。群妾初闻道士之来也，甚喜；继闻将代死也，皆恚，各相视噤不发声。老仆毅然曰：“诸娘子青年可惜，老奴残年何足惜？”出见道士曰：“老奴者代，可乎？”道士曰：“尔能无悔无怖则可。”曰：“能。”道士曰：“念汝诚心，可出外与亲友作别。待我作法，三日法成，七日法验矣。”
　　老仆奉道士于家，旦夕敬礼。身至某某家，告以故，泣而诀别。其亲友有笑者，有敬者，有怜者，有揶揄不信者。老仆过圣帝庙－－素所奉也，入而拜且祷曰：“奴代家主死，求圣帝助道士放回家主魂魄。”语未竟，有赤脚僧立案前叱曰：“汝满面妖气，大祸至矣！吾救汝，慎弗泄。”赠一纸包曰：“临时取看。”言毕不见。老仆归，偷开之：手抓五具，绳索一根。遂置怀中。
　　俄而三日之期已届，道士命移老仆床与家主灵柩相对，铁锁扃门，凿穴以通饮食。道士与群姬相近处筑坛诵咒。居亡何，了无他异。老仆疑之。心甫动，闻床下飒然有声，两黑人自地跃出：绿睛深目，通体短毛，长二尺许，头大如车轮。两夹々视老仆，且视且走，绕棺而行，以齿啮棺缝。缝开，闻咳嗽声，宛然家主也。二鬼启棺之前和，扶家主出。状奄然若不胜病者。二鬼手摩其腹，口渐有声。老仆目之，形是家主，音则道士。愀然曰：“圣帝之言，得无验乎！”急揣怀中纸。五爪飞出，变为金龙，长数丈，攫老仆于室中，以绳缚梁上。老仆昏然，注目下视：二鬼扶家主自棺中出，至老仆卧床，无人焉者。家主大呼曰：“法败矣！”二鬼狰狞，绕屋寻觅，卒不得。家主怒甚，取老仆床帐被褥，碎裂之。一鬼仰头，见老仆在梁，大喜，与家主腾身取之。未及屋梁，震雷一声，仆坠于地，棺合如故，二鬼亦不复见矣。
　　群妾闻雷，往启户视之。老仆具道所见。相与急视道士。道士已为雷震死坛所，其尸上有硫磺大书“妖道炼法易形，图财贪色，天条决斩如律令”十七字。
　　蔡书生
　　杭州北关门外有一屋，鬼屡见，人不敢居，扃锁甚固。书生蔡姓者将买其宅。人危之，蔡不听。券成，家人不肯入。蔡亲自启屋，秉烛坐。至夜半，有女子冉冉来，颈拖红帛，向蔡侠拜，结绳于梁，伸颈就之。蔡无怖色。女子再挂一绳，招蔡。蔡曳一足就之。女子曰：“君误矣。”蔡笑曰：“汝误才有今日，我勿误也。”鬼大笑，伏地再拜去。自此，怪遂绝，蔡亦登第。或云即蔡炳侯方伯也。
　　南昌士人
　　江南南昌县有士人某，读书北兰寺，一长一少，甚相友善。长者归家暴卒，少者不知也，在寺读书如故。天晚睡矣，见长者披闼入，登床抚其背曰：“吾别兄不十日，竟以暴疾亡。今我鬼也，朋友之情不能自割，特来诀别。”少者阴喝，不能言。死者慰之曰：“吾欲害兄，岂肯直告？兄慎弗怖。吾之所以来此者，欲以身后相托也。”少者心稍定，问：“托何事？”曰：“吾有老母，年七十馀，妻年未三十，得数斛米，足以养生，愿兄周恤之，此其一也。吾有文稿未梓，愿兄为镌刻，俾微名不泯，此其二也。吾欠卖笔者钱数千，未经偿还，愿兄偿之，此其三也。”少者唯唯。死者起立曰：“既承兄担承，吾亦去矣。”言毕欲走。
　　少者见其言近人情，貌如平昔，渐无怖意，乃泣留之，曰：“与君长诀，何不稍缓须叟去耶？”死者亦泣，回坐其床，更叙平生。数语复起曰：“吾去矣。”立而不行，两眼瞠视，貌渐丑败。少者惧，促之曰：“君言既毕，可去矣。”尸竟不去。少者拍床大呼，亦不去，屹立如故。少者愈骇，起而奔，尸随之奔。少者奔愈急，尸奔亦急。追逐数里，少者逾墙仆地，尸不能逾墙，而垂首墙外，口中涎沫与少者之面相滴涔涔也。
　　天明，路人过之，饮以姜汁，少者苏。尸主家方觅见不得，闻信，舁归成殡。
　　识者曰：“人之魂善而魄恶，人之魂灵而魄愚。其始来也，一灵不泯，魄附魂以行；其既去也，心事既毕，魂一散而魄滞。魂在，则其人也；魂去，则非其人也。世之移尸走影，皆魄为之，惟有道之人为能制魄。
　　曾虚舟
　　康熙年间，有曾虚舟者，自言四川荣昌县人，佯狂吴、楚间，言多奇中。所到处，老幼男妇环之而行。虚舟嬉笑骂，所言辄中人隐。或与人好言，其人大哭去；或笞骂人，人大喜过望。在问者自知之，旁人不知。
　　杭州王子坚先生知泸溪县事，罢官后，或议其祖坟风水不利。子坚意欲迁葬而未果，闻虚舟来，走问之。适虚舟持棒登高阜，众人环挤，子坚不得前。虚舟望见子坚，遥击以棒，骂曰：“你莫来！你莫来！你来便想抠尸盗骨了！行不得！行不得！”子坚悚然而归。后子坚子文璇官至御史。
　　钟孝廉
　　余同年邵又房，幼从钟孝廉某，常熟人也，先生性方正，不苟言笑，与又房同卧起。忽夜半醒，哭曰：“吾死矣。”又房问故，曰：“吾梦见二隶人从地下耸身起，至榻前拉吾同行。路泱泱然，黄沙白草，了不见人。行数里，引入一官衙，有神乌纱冠，南向坐。隶掖我跪堂下，神曰：‘汝知罪乎？’曰：‘不知。’神曰：‘试思之。’我思良久，曰：‘某知矣。某不孝，某父母死，停棺二十年，无力卜葬，罪当万死。’神曰：‘罪小。’曰：‘某少时曾淫一婢，又狎二妓。’神曰：‘罪小。’曰：‘某有口过，好讥弹人文章。’神曰：‘此更小矣。’曰：‘然则某无他罪。’神顾左右曰：‘令渠照来。’左右取水一盘，沃其面，恍惚悟前生姓杨，名敝，曾偕友贸易湖南，利其财物，推入水中死。不觉战栗，匐伏神前曰：‘知罪。’神厉声曰：‘还不变么！’举手拍案，霹雳一声，天崩地坼，城郭、衙署、神鬼、器械之类，了无所睹；但见汪洋大水，无边无岸，一身渺然，飘浮于菜叶之上。自念叶轻身重，何得不坠？回视己身，已化蛆虫，耳目口鼻，悉如芥子，不觉大哭而醒。吾梦若是，其能久乎？”又房为宽解曰：“先生毋苦，梦不足凭也。”先生命速具棺殓之物。越三日，呕血暴亡。
　　南山顽石
　　海昌陈秀才某，祷梦于肃愍庙。梦肃愍开正门延之，秀才逡巡。肃愍曰：“汝异日我门生也，礼应正门入。”坐未定，侍者启：“汤溪县城隍禀见。”随见一神峨冠来。肃愍命陈与抗礼，曰：“渠属吏，汝门生，汝宜上坐。”秀才惶恐而坐。闻城隍神与肃愍语甚细，不可辨，但闻“死在广西，中在汤溪，南山顽石，一活万年”十六字。城隍告退，肃愍命陈送之。至门，城隍曰：“向与于公之言，君颇闻乎？”曰：“但闻十六字。”神曰：“志之，异日当有验也。”入见肃愍，言亦如之。惊而醒，以梦语人，莫解其故。
　　陈家贫，有表弟李姓者，选广西某府通判，欲与同行。陈不可，曰：“梦中神言‘死在广西’，若同行，恐不祥。”通判解之曰：“神言‘始在广西’，乃始终之‘始’，非死生之‘死’也。若既死在广西矣，又安得‘中在汤溪’乎？”陈以为然，偕至广西。
　　通判署中西厢房，封锁甚秘，人莫敢开。陈开之，中有园亭花石，遂移榻焉。月馀无恙。八月中秋，在园醉歌曰：“月明如水照楼台。”闻空中有人拊掌笑曰：“‘月明如水浸楼台’，易‘照’字便不佳。”陈大骇，仰视之，有一老翁，白藤帽，葛衣，坐梧桐枝上。陈悸，急趋卧内。老翁落地，以手持之曰：“无怖。世有风雅之鬼如我者乎？”问：“翁何神？”曰：“勿言。吾且与汝论诗。”陈见其须眉古朴，不异常人，意渐解。入室内，互相唱和。老翁所作字，皆蝌蚪形，不能尽识。问之，曰：“吾少年时，俗尚此种笔画，今颇欲以楷法易之，缘手熟，一时未能骤改。”所云少年时，乃娲皇前也。自此每夜辄来，情甚狎。
　　通判家僮常见陈持杯向空处对饮，急白通判。通判亦觉陈神气恍惚，责曰：“汝染邪气，恐‘死在广西’之言验矣。”陈大悟，与通判谋归家避之。甫登舟，老翁先在，旁人俱莫见也。路过江西，老翁谓曰：“明日将入浙境，吾与汝缘尽矣，不得不倾吐一言：吾修道一万年，未成正果，为少檀香三千斤，刻一玄女像耳。今向汝乞之，否则将借汝之心肺。”陈大惊，问：“翁修问道？曰：“斤车大道。”陈悟“斤”、“车”二字，合成一“斩”字，愈骇，曰：“俟归家商之。”
　　同至海昌，告其亲友，皆曰：“肃慰所谓‘南山顽石’者，得毋此怪耶？”次日，老翁至。陈曰：“翁家可住南山乎？”翁变色，骂曰：“此非汝所能言，必有恶人教汝。”陈以其语语友。友曰：“然则拉此怪入肃愍庙可也。”如其言，将至庙，老翁失色反走。陈两手挟持之，强掖以入。老翁长啸一声，冲天去。自此，怪遂绝。
　　后陈生冒籍汤溪，竟成进士。会试房师，乃状元于振也。
　　酆都知县
　　四川酆都县，俗传人鬼交界处。县中有井，每岁焚纸钱帛镪投之，约费三千金，名“纳阴司钱粮”。人或吝惜，必生瘟疫。国初，知县刘纲到任，闻而禁之，众论哗然。令持之颇坚。众曰：“公能与鬼神言明乃可。”令曰：“鬼神何在？”曰：“井底即鬼神所居，无人敢往。”令毅然曰：“为民请命，死何惜？吾当自行。”命左右取长绳，缚而坠焉。众持留之，令不可。其幕客李诜，豪士也，请令曰：“吾欲知鬼神之情状，请与子俱。”令沮之，客不可，亦缚而坠焉。入井五丈许，地黑复明，灿然有天光。所见城郭宫室，悉如阳世。其人民藐小，映日无影，蹈空而行，自言“在此者不知有地也”。见县令，皆罗拜曰：“公阳官，来何为？”今曰：“吾为阳间百姓请免阴司钱粮。”众鬼啧啧称贤，手加额曰：“此事须与包阎罗商之。”令曰：“包公何在？”曰：“在殿上。”引至一处，宫室巍峨，上有冕旒而坐者，年七十馀，容貌方严。群鬼传呼曰：“某县令至。”公下阶迎，揖以上坐，曰：“阴阳道隔，公来何为？”令起立拱手曰：“酆都水旱频年，民力竭矣。朝廷国课，尚苦不输，岂能为阴司纳帛镪，再作租户哉？知县冒死而来，为民请命。”包公笑曰：“世有妖憎恶道，借鬼神为口实，诱人修斋打醮，倾家者不下千万。鬼神幽明道隔，不能家喻户晓，破其诬罔。明公为民除弊，虽不来此，谁敢相违？今更宠临，具征仁勇。”语未竟，红光自天而下。包公起曰：“伏魔大帝至矣，公少避。”刘退至后堂。少顷，关神绿袍长髯，冉冉而下，与包公行宾主礼，语多不可辨。关神曰：“公处有生人气，何也？”包公具道所以。关曰：“若然，则贤令也，我愿见之。”令与幕客李，惶恐出拜。关赐坐，颜色甚温，问世事甚悉，惟不及幽冥之事。
　　李素赣，遽问曰：“玄德公何在？”关不答，色不怿，帽发尽指，即辞去。包公大惊，谓李曰：“汝必为雷击死，吾不能救汝矣。此事何可问也！况于臣子之前呼其君之字乎！”令代为乞哀。包公曰：“但令速死，免致焚尸。”取匣中玉印方尺许，解李袍背印之。令与李拜谢毕，仍缒而出。甫到酆都南门，李竟中风而亡。未几，暴雷震电，绕其棺椁，衣服焚烧殆尽，惟背间有印处不坏。
　　骷髅报仇
　　常熟孙君寿，性狞恶，好慢神虐鬼。与人游山，胀如厕，戏取荒冢骷髅，蹲踞之，令吞其粪，曰：“汝食佳乎？”骷髅张口曰：“佳。”君寿大骇，急走。骷髅随之滚地，如车轮然。君寿至桥，骷髅不得上。君寿登高望之，骷髅仍滚归原处。君寿至家，面如死灰，遂病。日遗矢，辄手取吞之，自呼曰：“汝食佳乎？”食毕更遗，遗毕更食，三日而死。
　　骷髅吹气
　　杭州闵茂嘉，好弈，其师孙姓者，常与之弈。雍正五年六月，暑甚，闵招友五人，循环而弈。孙弈毕，曰：“我倦，去东厢少睡，再来决胜。”少顷，闻东厢有叫号声。闵与四人趋视之，见孙伏地。涎沫满颐。饮以姜汁，苏，问之。曰：“吾床上睡未熟，觉背间有一点冷，如胡桃大，渐至盘大，未几而半席皆冷，直透心骨，未得其故。闻床下弗弗然有声，俯视之，一骷髅张口隔席吹我，不觉骇绝，遂仆于地。骷髅竟以头击我。闻人来，始去。”四人咸请掘之。闵家子惧有祸，不敢掘，遂扃东厢。
　　赵大将军刺皮脸怪
　　赵大将军良栋，平三藩后，路过四川成都，川抚迎之，授馆于民家。将军嫌其隘，意欲宿城西察院衙门。抚军曰：“闻此中关锁百馀年，颇有怪，不敢为公备。”将军笑曰：“吾荡平寇贼，杀人无算，妖鬼有灵，亦当畏我。”即遣丁役扫除。置眷属于内室，而己独占正房，枕军中所用长戟而寝。
　　至二鼓，帐钩声铿然，有长身而白衣者垂大腹障床面，烛光青冷。将军起，厉声喝之。怪退行三步，烛光为之一明，照见头面，俨然俗所画方相神也。将军拔戟刺之，怪闪身于梁；再刺，再走，逐入一夹道中，隐不复见。将军还房，觉有尾之者，回目之，此怪微笑蹑其后。将军大怒，骂曰：“世哪得有此皮脸怪耶！”众家丁起，各持兵仗来，怪复退走。过夹道，入一空房，见沙飞尘起，簇簇有声，似其丑类共来格斗者。怪至中堂，挺然立，作负状。家丁相视无敢前。将军愈怒，手刺以戟，正中其腹，膨亨有声，其身面不复见矣，但有两金眼在壁上，大如铜盘，光夹夹射人。众家丁各以刀击之，化为满房火星，初大后小，以至于灭，东方已明。
　　将军次日上马行，以所见语阖城文武，咸为咋舌，终不知何怪。
　　狐生员劝人修仙
　　赵大将军之子襄敏公总督保定，夜读书西楼，门户已闭，有自窗缝中侧身入者，形甚扁；至楼中，以手搓头及手足，渐次而圆，方巾朱履，向上长揖拱手曰：“生员狐仙也，居此百年，蒙诸大人俱许在此。公忽来读书，生员不敢抗天子之大臣，故来请示。公必欲在此读书，某宜迁让，须宽宽三日。如公见怜，容其卵息于此，则请扃锁如平时。”赵公大骇，笑曰：“尔狐矣，安得有生员？”曰：“群狐蒙太山娘娘考试，每岁一次。取其文理精通者为生员，劣者为野狐。生员可以修仙，野狐不许修仙。”因劝赵公曰：“公等贵人，可惜不学仙耳。如某等，学仙最难。先学人形，再学人语。学人语者，先学鸟语；学鸟语者，又必须尽学四海九州之鸟语；无所不能，然后能为人声，以成人形，其功已五百年矣。人学仙，较异类学仙少五百年功苦。若贵人、文人学仙，较凡人又省三百年功劳。大率学仙者，千年而成，此定理也。”公喜其言，即于次日扃西楼让之。
　　此二事得于镇远太守讳之坛者，即将军之孙，且曰：“吾父后悔未问太山娘娘出何题目考狐也。”
　　煞神受枷
　　淮安李姓者与妻某氏琴瑟调甚。李三十余病亡，已殓矣。妻不忍钉棺，朝夕哭，启而视之。故事：民间人死七日，则有迎煞之举，虽至戚，皆回避。妻独不肯，置子女于别室，己坐亡者帐中待之。
　　至二鼓，阴风飒然，灯火尽绿。见一鬼红发圆眼，长丈余，手持铁叉，以绳牵其夫从窗外入。见棺前设酒馔，便放叉解绳，坐而大啖。每咽物，腹中啧啧有声。其夫摩抚旧时几案，怆然长叹，走至床前揭帐。妻哭抱之，泠然如一团冷云，遂裹以被。红发神竞前牵夺。妻大呼，子女尽至，红发神踉跄走。妻与子女以所裹魂放置棺中，尸渐奄然有气，遂抱至卧床上，灌以米汁，天明而苏。其所遗铁叉，俗所焚纸叉也。复为夫妇二十余年。
　　妻六旬矣，偶祷于城隍庙，恍惚中见二弓丁舁一枷犯至。之所枷者，即红发神也。骂妇曰：“吾以贪馋故，为尔所弄，枷二十年矣！今乃相遇，肯放汝耶！”妇至家而卒。
　　张士贵
　　直隶安州参将张士贵，以公廨太仄，买屋于城东。俗传其屋有怪。张素倔强，必欲居之。既移家矣，其中堂每夜闻击鼓声，家人惶恐。张乃挟弓矢，秉烛坐。至夜静时，梁上忽伸一头，睨而相笑。张射之，全身坠地，短黑而肥，腹大如五石匏；矢中其脐，入一尺许。鬼以手摩腹，笑曰：“好箭！”复射之，摩笑如前。张大呼，家人齐进，鬼升梁而走，詈曰：“必灭汝家！”次日天明，参将之妻暴卒；天暮，参将之子又卒。张棺殓毕，悲悔不已。
　　居月馀，闻复壁中有呻吟声，往视，即其所殡之妻、子也。饮以姜汁，扬扬如平生。问之，皆曰：“吾未尝死，但昏昏如梦，见两大黑手，掷我于此。”开棺视之，荡然无有。方知人死有命，虽恶鬼相怨，亦仅能以幻术揶揄之，不能杀也。
　　杜工部
　　四川杜某，乾隆丁巳进士，为工部郎，年五十馀，续取襄阳某氏。婚夕，同年毕集。工部行礼毕，将入房，见花烛上有童子，长三四寸，踞烛盘，以口吹气，欲灭其火。工部喝之，应声走，两烛齐灭。宾客惊视，工部变色，汗如雨下。侍妾扶之登床，工部以手指屋之上下左右，云：“悉有人头。”汗愈甚，口渐不能言，是夕卒。襄阳夫人出轿时，见有蓬发女子迎问曰：“欲镌图章否？”夫人怪其语不伦，不之应。及工部死，始知揶揄夫人者即此怪也。
　　工部卒后，附魂于夫人之体，每食，必扼其喉，悲啼曰：“舍不得。”同年周翰林煌正色责之曰：“杜君何愤愤！尔死与夫人何干？而反索其命乎？”鬼大哭绝声，夫人病随愈。
　　胡求为鬼球
　　方阁学苞有仆胡求，年三十馀，随阁学入直。阁学修书武英殿，胡仆宿浴德堂中。夜三鼓，见二人舁之阶下，时月明如昼，照见二人皆青黑色，短袖仄襟，胡恐，急走。随见东首一神，红袍乌纱，长丈馀，以靴脚踢之，滚至西首。复有一神，如东首状貌衣裳，亦以靴脚踢之，滚至东首，将胡当作抛球者然。胡痛不可忍。五更鸡鸣，二神始去。胡委顿于地。明旦视之，遍身青肿，几无完肤。病数月始愈。
　　江中三太子
　　苏州进士顾三典好食鼋，渔者知之，每得鼋，必售顾家。顾之岳母李氏夜梦金甲人哀求曰：“吾江中三太子也，为尔婿某所获，幸免我，心不忘报。”次早，遣家人驰救，则厨人已解之矣。是年进士家无故火自焚，图史散尽。未焚之夕，家畜一犬忽人立，以前两足擎双盂水献主人。又见屋壁上有历代祖宗，状貌如绘。识者曰：“此阳不藏阴之像也，其将火乎？”已而果然。
　　田烈妻
　　江苏巡抚徐公士林，素正直。为安庆太守时，日暮升堂，月色皎然，见一女子以黑帕蒙首，肩以上眉目不可辨，跪仪门外，若诉冤者。徐公知为鬼，令吏卒持牌喝曰：“有冤者魂许进！”女子冉冉入，跪阶下，声嘶如小儿，吏卒不见，但闻其声。自言姓田，寡居守节，为其夫兄方德逼嫁谋产，致令缢死。徐公为拘夫兄，与鬼对质。初讯时，殊不服；回首见女子，大骇，遂吐情实。乃置之法，一郡哗以为神。公作《田烈妇碑记》以旌之。时泰安赵相国国麟为巡抚，责徐公，为此事作访闻足矣，何必托鬼神以自奇。徐公深以为愧。然其事颇实，不能秘也。
　　徐公未遇时，往京师，路上有同行客忽称背痛，跪地叩首曰：“我响马贼也，利公之财，将手剑公。忽有金甲神以捶击我，遂仆于地。公日后非凡人也。”言毕死。
　　鬼着衣受网
　　庐州府舒城县乡民陈姓者妻，忽为一女鬼所凭，或扼其喉，或缚其颈，旁人不能见，妇甚苦之。时将手抓领内，多出麻草绳索。夫授以桃枝一束，曰：“来即击之。”鬼怒，闹更甚。夫无可奈何，乃入城求叶道士，赠以二十金，延之家中，设坛作法。布八卦阵于四方，中置小瓶；以五色纸剪成女衣十数件，置瓶侧。道士披发持咒。漏三下，妇人曰：“鬼来矣，手持猪肉。”夫以桃枝迎击之，果空中坠肉数块。道士告妇人曰：“如彼肯穿我纸衣，便好拿矣。”少顷，鬼果取衣。妇故意喝曰：“不许窃衣。”鬼笑曰：“这样华服，理该我着。”乃尽服之。衣化为网，重重包裹，始宽后紧，遂不能出其阵中。道士书符作咒，以法水一杯当头打去，水泼而杯不破。鬼在东，杯击之于东；鬼在西，杯击之于西。杯碎，而鬼头亦裂矣。随即擒纳瓶内，封以法印五色纸，埋桃树下。复以二符入绛香末，搓为二团，付妇人曰：“此鬼亦有丈夫，半月内必来复仇，以此击之，可无患矣。”越数日，果有男鬼狰狞而来。妇如其法，鬼乃逃去。
　　阿龙
　　苏州徐世球，居木渎，幼入城中，读书于韩其武家。朝有仆曰阿龙，年二十侍书室颇勤。一夕，徐读书楼上，命阿龙下取茶。少顷，阿龙失色而至，曰：“某见一白衣人在楼下狂走，呼之不应，殆鬼耶？”徐笑而不信。次夕，阿龙不敢上楼，徐命柳姓者代其职。至二更，柳下取茶，足有所触，遂仆地，视之，阿龙死于阶下。柳大呼，徐与韩氏诸宾客共来审视，见阿龙颈下有手搦痕，青黑如柳叶大，耳目口鼻尽塞黄泥，尸横而气未绝。饮以姜汁，乃苏，曰：“吾下阶时，昨白衣者当头立，年可四十馀，短髯黑面，向我张嘴，伸其舌，长尺许。吾欲叫喊，遂为所击，以手夹我喉。旁有一老者，白须高冠，劝曰：‘渠年少，未可欺侮。’我尔时几欲气绝，适柳某撞我脚上，白衣者冲屋去矣。”徐命众人扶之登床，床上鬼灯数十，如极大萤火，彻夜不绝。次日，阿龙痴迷不食，韩氏召女巫胗之。巫曰：“取县官堂上朱笔，在病者心上书一‘正’字，颈上书一‘刀’字，两手书两‘火’字，便可救也。”韩氏如其言。书至左手“火”字，阿龙张目大叫曰：“勿烧我！我即去可也。”自此怪遂绝。阿龙至今犹存。
　　大乐上人
　　洛阳水陆庵僧，号大乐上人，饶于财。其邻人周其充县役，家贫，承催税租，皆侵蚀之。每逢比期，辄向上人借贷，数年间，积至七两。上人知其无力偿还，不复取索。役颇感恩，相见必曰：“吾不能报上人恩，死当为驴马以报。”居无何，晚，有人叩门，甚急。问为谁，应声曰：“周某也，来报恩耳。”上人启户，了不见人，以为有相戏者。是夜，所畜驴产一驹。明旦访役，果死。上人至驴旁，产驹奋首翘足，若相识者。
　　上人乘之一年。有山西客来宿，爱其驹，求买之。上人弗许，不忍明言其故。客曰：“然则借我骑往某县一宿，可乎？”上人许之。客上鞍揽辔，笑曰：“吾诈和尚耳。我爱此驴，骑之未必即返。我已措价置汝几上，可归取之。”不顾而驰。上人无可奈何，入房视之，几上白金七两，如其所负之数。
　　山西王二
　　熊翰林涤斋先生为余言：康熙年间游京师，与陈参政议、计副宪某饮报国寺。三人俱早贵，喜繁华，以席间不得声妓为怅，遣人召女巫某唱秧歌劝酒。女巫唱终，半席腹胀，将溲焉，出至墙下。少顷返，则两目瞪视，跪三人前呼曰：“我山西王二也，某年月日为店王赵三谋财杀死，埋骨于此寺之墙下。求三长官代为伸冤。”三人相顾大骇，莫敢发声。熊晓之曰：“此司坊官事，非我辈所能主张。”女巫曰：“现任司坊官俞公与熊爷有交，但求熊爷转请俞公到此掘验足也。”熊曰：“此事重大，空言无信，如何可行？”巫曰：“论理某当自陈，但某形质朽烂，须附生人而言，诸位老爷替我筹之。”言毕，女巫仆地。良久醒，。问之，茫然无知。三公谋曰：“我辈何能替鬼诉冤？诉亦不信。明日盍请俞司坊官共饮此处，召女巫质之，则冤白矣。”
　　次日，招俞司坊至寺饮，告之故。召女巫，巫大惧，不肯复来。司坊官遣役拘之，巫始至。既入寺门，言状悉如昨日。司坊官启巡城御史，发掘墙下，得白骨一具，颈下有伤。询之土人，云：“从前此墙系山东济南府赵三安歇客寓之所，某年卷店逃归山东。”乃移文专差关提至济南，果有其人。文到之日，赵三一叫而绝。
　　大福未享
　　苏州罗姓者，年二十馀，元旦梦其亡祖谓曰：“汝于十月某日将死，万不能免，可速理后事。”醒后语其家人，群惊怖焉。至期，众家人环而视之，罗无他恙，至暮如故。家人以为梦不足信。二更后，罗溲于墙，久而不返。家人急往视，衣离其身矣。取灯照之，裸死于墙东，去衣服十馀步；心口尚温，不敢遽殓。
　　次夜苏，告家人曰：“冤业耳。我奸妻婢小春，有胎不认，致妻拷掠而亡。渠诉冥司，亲来拘我。适我至墙，渠以手剥我衣，如我曩时淫彼之状。我昏迷不省，遂同至阴司城隍衙门。正欲讯鞫，适渠亦以前生别事发觉，为山西城隍所拘。阴官不肯久系狱囚，故仍令还阳。恐终不免也。”罗父问曰：“尔亦问阳间事乎？”曰：“我自知死不可逭，恐老父无养，故问管我之隶：‘吾父异日何如？’隶笑曰：‘念汝孝心，尔父大福未享。’”家人闻之，皆为老翁喜，翁亦窃自负。
　　未逾月，罗父竟以臌胀亡，腹大如匏，始知“大福”者，大腹之应。其子又隔三年乃死。
　　观音堂
　　余同官赵公讳天爵者，自言为句容令时，下乡验尸。薄暮，宿古庙。梦老妪，面有积尘，发脱左鬓，立而请曰：“万蓝扼我咽喉，公为有司，须速救我。”赵惊醒张目，灯前隐隐犹有所见。急起逐之，了无所得。
　　次早闲步，见庙侧有观音堂，旁塑一老妇，宛如梦中人。堂前沟巷狭甚，为民房出入之所。呼庙僧问曰：“汝里中得毋有万蓝乎？”僧曰：“在观音堂前出入者，即万蓝家也。”唤蓝至，问：“尔屋祖遗乎？”曰：“非也。此屋本从前观音堂大门出入之地，今年正月，寺僧盗售于我，价二十金。”赵亦不告以梦，即二十金为赎还基址，加修葺焉。
　　是时，赵年四十馀，尚无嗣。数月后，夫人有身。将产之夕，梦老妪复来，抱一儿与之。夫人觉，梦亦如公，遂产一儿。
　　常格诉冤
　　乾隆十六年八月初三日，阅邸抄。见景山遗失陈设古玩数件，内务府官疑挑土工人所窃，召执役者数十人，立而讯之。一人忽跪诉曰：“我常格也，系正黄旗人，年十二岁。赴市买物，为工人赵二图奸不遂，将刀杀死，埋我于厚载门外堆炭地方。我家父母某，尚未知也。求大人掘验伸冤。”言毕仆地。少顷，复跃而起曰：“我即赵二，杀常格者我也。”内务府大人见其状，知有冤，移交刑部掘验，尸伤宛然。访其父母，曰：“我家儿遗失已一月，尚未知其死也。”随拘询赵二，尽吐情实。刑部奏：“赵二自吐凶情，迹似自首，例宜减等；但为冤鬼所凭，不便援引此例，拟斩立决。”奉旨依议。
　　蒲州盐枭
　　岳水轩过山西蒲州盐池，见关神祠内塑张桓侯像，与关面南坐。旁有周将军像，怒目狰狞，手拖铁练，锁朽木一枝，不解何故。土人指而言曰：“此盐枭也。”问其故，曰：“宋元间，取盐池之水，熬煎数日，而盐不成。商民惶惑，祷于庙。梦关神召众人谓曰：‘汝盐池为蚩尤所据，故烧不成盐。我享血食，自宜料理。但蚩尤之魄，吾能制之；其妻名枭者，悍恶尤甚，我不能制，须吾弟张翼德来，始能擒服。吾已遣人自益州召之矣。’众人惊寤。旦，即在庙中添塑桓侯像。其夕风雷大作，朽木一根，已在铁练之上。次日，取水煮盐，成者十倍。”始悟今所称“盐枭”，实始于此。
　　灵壁女借尸还魂
　　王砚庭知灵璧县事。村中有农妇李氏，年三十许，貌丑而瞽，病臌胀十馀年，腹大如豕。一夕卒，夫入城买棺。棺到，将殓，妇已生矣，双目尽明，腹亦平复。夫喜，近之。妻坚拒，泣曰：“吾某村中王姑娘也，尚未婚嫁，何为至此？吾之父母姊妹，俱在何处？”其夫大骇，急告某村，则举家哭其幼女，尸已埋矣。其父母狂奔而至。妇一见泣抱，历叙生平，事皆符合。其未婚之家亦来视，妇犹羞涩，赤见于面。遂两家争此妇，鸣于官。砚庭为之作合，断归村农。乾隆二十一年事。
　　汉高祖弑义帝
　　山东驿盐道卢宪观暴卒，已而复苏，云前身本九江王英布也。弑义帝，乃高祖使之，非项羽所使也。高祖阴弑义帝，嫁名项羽，而伪与诸侯讨弑义帝者。羽讼于上帝，须布为质。质明，果系高祖所弑。陈平六出奇计，此其一也。故卢死而复苏。问：“何以迟二千年而谳始定？”曰：“羽以坑咸阳卒二十万，上帝震怒，戮于阴山受无量罪。今始满贯，方得诉冤。”
　　按王阮亭《池北偶谈》载张巡妾报冤事，亦迟至千年。盖张以忠节故，而报复难；项以惨戮故，而申诉亦难也。
　　地穷宫
　　保定督标守备李昌明暴卒，三日，尸不寒，家人未敢棺殓。忽尸腹胀大如鼓，一溺而苏，握送殓者手曰：“我将死时，苦楚异甚，自脚趾至于肩领，气散出，不可收。既死，觉身体轻倩，颇佳于生时。所到处，天色深黄，无日色，飞沙茫茫。足不履地，一切屋舍人物，都无所见。我神魂飘忽，随风东南行。许久，天色渐明，沙少止。俯视东北角，有长河一条，河内牧羊者三人；羊白色，肥大如马。我问：‘家安在？’牧羊人不答。又走约数十里，见远处隐隐宫殿，瓦皆黄琉璃，如帝王居。近前，有二人靴帽袍带立殿下，如世上所演高力士、童贯形状。殿前有黄金扁额，书‘地穷宫’三字。我玩视良久，袍带者怒，来逐我曰：‘此何地，容尔立耶？’我素刚，不肯去，与之争。殿内传呼曰：‘外何喧嚷？’袍带者入，良久出曰：‘汝毋去，听候谕旨。’二人环而守之。天渐暮，阴风四起，霜片如瓦。我冻久战栗，两守者亦瑟缩流涕，指我怨曰：‘微汝来作闹，我辈岂受此冷夜之苦哉！’天稍明，殿内钟动，风霜亦霁。又一人出曰：‘昨所留人，著送归本处。’袍带者拉以行。仍过原处，见牧羊人尚在。袍带者以我授之曰：‘奉旨交此人与汝，送他还家，我去矣。’牧羊人殴我以拳。惧而坠河，饮水腹胀，一溺遂苏。”言毕后，盥手沐面，饮食如常。后十日余，仍卒。
　　先是，李之邻张姓者，睡至三更，床侧闻人呼声。惊起，见黑衣四人，各长丈余，曰：“为我引路至李守备家。”张不肯，黑衣人欲殴之，惧而同行。至李门，先有二人蹲于门上，貌更狞恶。四人不敢仰视，偕张穿篱笆侧路以入，俄而哭声内作。此事傅卓园提督所言，李其友也。
　　狱中石匣
　　越州周道沣以难荫选陕西陇州知州，抵署后，循例按狱。狱中有石匣，长尺许，封锁甚固。周欲开视。狱吏固持不可，曰：“相传自明季即有此匣，不知所藏何物，但记有道人云：‘开则不利于官。’”周素愎，必欲开视。乃斧其匣，得人影半幅，赤身带血，面目模糊，冷气袭人。周谛视未毕，有硫黄气自匣中起，卷幅烧毁，纸灰腾空而去。周大悸得病，卒于陇。竟不知何怪。周兰坡学士为余言，州牧即其从孙也。
　　●卷二
　　张元妻
　　河南偃师县乡人张元妻薛氏归宁母家返，小叔迎之。路过古墓，树木阴森，薛氏将溲焉。牵所乘驴与小叔，使视之，而挂所衣红布裙于树。溲毕返，裙失所在。归家，与夫宿，侵晨不起。家人撞门入，窗牖宛然，而夫妇有身无首。告之官，不能理。拘小叔讯之，具道昨日失裙事迹。至墓所，墓旁有穴，滑溜如常有物出入者。窥之，红布裙带在外，即其嫂物。掘之，两首具在，并无棺椁。穴甚小，仅容一手。官竟不能谳也。
　　蝴蝶怪
　　京师叶某，与易州王四相善。王以七月七日为六旬寿期，叶骑驴往祝。过房山，天将暮矣。一伟丈夫跃马至，问：“将何往？”叶告以故。丈夫喜曰：“王四，吾中表也。吾将往祝，盍同行乎？”叶大喜，与之偕行。丈夫屡蹑其背，叶固让前行，伪许，而仍落后。叶疑为盗，屡回顾之。时天已黑，不甚辨其状貌，但见电光所烛，丈夫悬首马下，以两脚踏空而行。一路雷与之俱。丈夫口吐黑气，与雷相触，舌长丈余，色如朱砂。叶大骇，卒无奈何，且隐忍之，疾驱至王四家。王出与相见，欢然置酒。叶私问：“与路上丈夫何亲？”曰：“此吾中表张某也，现居京师绳匠胡同，以熔银为业。”叶稍自安，且疑路上所见眼花耳。酒毕，叶就寝，心悸，不肯与同宿。丈夫固要之，不得已，请一苍头伴焉。叶彻夜不寐，而苍头酣寝矣。三鼓灯灭，丈夫起坐，复吐其舌，一室光明。以鼻嗅叶之帐，涎流不已。伸两手，持苍头啖之，骨星星坠地。叶素奉关神，急呼曰：“伏魔大帝何在？”忽訇然有钟鼓声，关帝持巨刃排梁而下，直击此怪。怪化一蝴蝶，大如车轮，张翅拒刃。盘旋片时，又霹雳一震，蝴蝶与关神俱无所见。叶昏晕仆地，日午不起。王四启门视之，具道所以。地有鲜血数斗，床上失一张某与一苍头矣。所骑马宛然在厩。急遣人至绳匠胡同踪迹张某，张方踞炉烧银，并无往易州祝寿之事。
　　白二官
　　常州王姓者，以幕游为业。岁暮归里，慕张氏青山庄园林之美，袱被往游。遇白二官于园中－－素所狎戏旦也，甚喜。游毕，同宿于园。王神思恍惚，不能成寝，见白二官伸头吹灯。灯离白所卧处二丈馀，而白伸头亦长二丈馀，吹灯而灭。王大骇，以被裹首而寝。白至其床前揭被，以手上下量之，所按处其冷如铁。王惊呼，无人答应。忽窗西有一黑物，猪脸毛爪，从外跳入，与白二官对搏甚凶，不知胜负。俄而天明，地上见鲜血一片，死蟒一条。急往白二官家询之：二官得蛊疾半年，一旦而愈。其疾愈之时，即王姓遇白二官之时也。
　　关东毛人以人为饵
　　关东人许善根，以掘人参为业。故事：掘参者须黑夜往掘。许夜行劳倦，宿沙上。及醒，其身为一长人所抱，身长二丈许，遍体红毛。以左手抚许之身，又以许身摩擦其毛，如玩珠玉者。然每一摩抚，则狂笑不止。许自分将果其腹矣。俄而抱至一洞，虎筋、鹿尾、象牙之类，森森山积。置许石榻上，取虎鹿进而奉之。许喜出望外，然不能食也。长人俯而若有所思，既而点首若有所得，敲石为火，汲水焚锅，为烹熟而进之。许大啖。黎明，长人复抱而出，身挟五矢，至绝壁之上，缚许于高树。许复大骇，疑将射己。俄而，群虎闻生人气，尽出穴，争来搏许。长人抽矢毙虎，复解缚抱许，曳死虎而返，烹献如故。许始心悟：长人养己以饵虎也。如是月余，许无恙，而长人竟以大肥。
　　许一日思家，跪长人前涕泣再拜，以手指东方不已。长人亦潸然。复抱至采参处，示以归路，并为历指产参地，示相报意。许从此富矣。
　　平阳令
　　平阳令朱铄，性惨刻，所宰邑，别造厚枷巨梃。案涉妇女，必引入奸情讯之。杖妓，去小衣，以杖抵其阴，使肿溃数月，曰：“看渠如何接客！”以臀血涂嫖客面。妓之美者加酷焉，髡其发，以刀开其两鼻孔，曰：“使美者不美，则妓风绝矣。”逢同寅官，必自诧曰：“见色不动，非吾铁面冰心，何能如此！”以俸满迁山东别驾。
　　挈眷至茌平旅店，店楼封锁甚固，朱问故。店主曰：“楼中有怪，历年不启。”朱素愎，曰：“何害！怪闻吾威名，早当自退！”妻子苦劝不听。乃置妻子于别室，己独携剑秉烛坐至三鼓，有扣门进者，白须绛冠，见朱长揖。朱叱：“何怪？”老人曰：“某非怪，乃此方土地神也。闻贵人至此，正群怪殄灭之时，故喜而相迎。”且嘱曰：“公，少顷怪至，但须以宝剑挥之，某更相助，无不授首矣。”朱大喜，谢而遣之。
　　须臾，青面者、白面者以次第至。朱以剑斫，应手而倒。最后有长牙黑嘴者来，朱以剑击，亦呼痛而陨。朱喜自负，急呼店主告之。时鸡已鸣，家人秉烛来照，横尸满地，悉其妻妾子女也。朱大叫曰：“吾乃为妖鬼所弄乎！”一恸而绝。
　　不倒翁
　　蒋生某往河南，过巩县，宿焉。店家有西楼，洒扫极净，蒋爱之，以行李往。店主笑曰：“公胆大否？此楼不甚安。”蒋曰：“椒山自有胆。”秉烛坐至夜深，闻几下如竹桶泛水声，有跃出者：青衣皂冠，长三寸许，类世间差役状。睨蒋许久，叱叱而退。
　　少顷，数短人舁一官至，旗帜马车之类，历历如豆。官乌纱冠危坐，指蒋大詈，声细如蜂虿。蒋天怖色。官愈怒，小手拍地，麾众短人拘蒋。众短人牵鞋扯袜，竟不能动。官嫌其无勇，攘臂自起。蒋以手摄之，置于几上，细视之，世所卖不倒翁也。块然僵仆，一土偶耳。其舆从俯伏罗拜，乞还其主。蒋戏曰：“尔须以物赎。”应声曰：“诺。”墙穴中嗡嗡有声，或四人辇一钗，或二人扛一簪。顷刻，首饰金帛之属布散于地。蒋取不倒翁掷与之，复能举动如初。然队伍不复整矣，奔窜而散。
　　天渐明，店主大呼：“失贼！”问之，则楼上赎官之物，皆三寸短人所偷店主物也。
　　算命先生鬼
　　平望周姓，以撑舟为业。舟过湖州桥下，篙触骨坛落水，至家而妹病，呼曰：“我湖州算命先生徐某。在生时，督抚司道贵人，谁不敬我！汝何人，敢投我骨于水！”女素不识字，病后能读书，喜为人算命。写八字与之，其推排悉合世上五行之说，亦不甚验也。周具牒诉于城隍。女卧一日醒曰：“见二青衣拘一鬼与我质于神前，鬼跪诉毁骨之事。神曰：‘其兄触汝而责之于妹，何畏强欺弱耶！汝自称能算命，而为能自护其朽骨，其算法不灵可知。生前哄骗人财物，不知多少矣！笞二十，押赴湖州。’”女自此不复识字，亦不能算命矣。
　　鬼借力制凶人
　　俗传凶人之终，必有恶鬼，以其力能相制也。扬州唐氏妻某，素悍妒，妾婢死其手者无数。亡何，暴病，口喃喃詈骂，如平日撒泼状。邻有徐元，膂力绝人，先一日昏晕，鼾呼叫骂，如与人角斗者，逾日始苏。或问故，曰：“吾为群鬼所借用耳。鬼奉阎罗命拘唐妻，而唐妻力强，群鬼不能制，故来假吾力缚之。吾与斗三日，昨被吾拉倒其足，缚交群鬼，吾才归耳。”往视唐妻，果气绝，而左足有青伤。
　　马盼盼
　　寿州刺史刘介石，好扶乩。牧泰州时，请仙西厅。一日，乩盘大动，书“盼盼”二字，又书有“两世缘”三字。刘大骇，以为关盼盼也。问：“两世何缘？”曰：“事载《西湖佳话》。”刘书纸焚之曰：“可得见面否？”曰：“在今晚。”果薄暮而病，目定神昏。姜妾大骇，围坐守之。灯上片时，阴风飒然，一女子容色绝世，遍身衣履甚华，手执红纱灯，从户外入，向刘直扑。刘冷汗如雨下，心有悔意。女子曰：“君怖我乎？缘尚未到故也。”复从户外出，刘病稍差。嗣后意有所动，女子辄来。
　　刘一日寓扬州天宁寺，秋雨闷坐，复思此女，取乩纸焚。乩盘大书曰：“我韦驮佛也。念汝为妖孽所缠，特来相救。汝可知天条否？上帝最恶者，以生人而好与鬼神交接，其孽在淫、嗔以上。汝嗣后速宜改悔，毋得邀仙媚鬼，自戕其命。”刘悚然叩头，焚乩盘，烧符纸，自此妖绝。
　　数年后，阅《西湖佳话》：“泰州有宋时营妓马盼盼墓，在州署之左偏。”《青箱杂志》载：“盼盼机巧，能学东坡书法。”始悟现形之妖，非关盼盼也。
　　滇绵谷秀才半世女妆
　　蜀人滇谦六，富而无子，屡得屡亡。有星家教以压胜之法，云：“足下两世命中所照临者多是雌宿，虽获雄，无益也。惟获雄而以雌畜之，庶可补救。”已而绵谷生，谦六教以穿耳、梳头、裹足，呼为“小七娘”；娶不梳头、不裹足、不穿耳之女以妻之；果长大，入胖。生二孙，偶以郎名孙，即死。于是每孙生，亦以女畜之。绵谷韶秀无须，颇以女自居，有《绣针词》行世。吾友杨刺史潮观与之交好，为序其颠末。
　　炼丹道士
　　楚中大宗伯张履昊好道。予告归，寄居江宁。入城时，拥朱提一百六十万。有郎总兵者，公门下士也，荐朱道士善黄白之术，寿九百余岁，烧杏核成银，屡试若神。道士说公烧丹，以白银百万，炼丹一枚，则长生可致。公惑之，斋戒三日，定坎离之位。每一炉，辄下银五万两，炭百担。昼则公亲监之，夜则使人守之。银登时化为水。炼三月，费银八十万，丹无消息。诘之，道士曰：“满百万则丹成。成后含之：不饥不寒，可南可北，随意所之，无不可到。”公无奈何，复与十余万，然已觉其妄，道士溲溺，必遣人尾之。
　　清晨，道士溲于园，尾者回顾，忽失道士所在。往视其炉，百万俱空矣。启道士行李，得书一封，云：“公此种财，皆非义物也。吾与公有宿缘，特来取去，为公打点阴间赎罪费用，日后自有效验。幸毋相怪。”家人觇道士者皆云：每五万银下炉时，屋上隐隐有雷声，道士惶恐伏地，以朱符盖其头。其搬运实无痕迹。
　　叶老脱
　　有叶老脱者，不知其由来，科头跣足，冬夏一布袍，手挈竹席而行。尝投维扬旅店，嫌房客嘈杂，欲择洁地。店主指一室曰：“此最静僻，但有鬼，不可宿。”叶曰：“无害。”径自扫除，摊竹席于地。
　　夜，卧至三鼓，门忽开，见有妇人系帛于项，双眸抉出，悬两颐下，伸舌长数尺，彳亍而来。旁有无头鬼，手提两头继至。尾其后者：一鬼遍体皆黑，耳目口鼻甚模糊；一鬼四肢黄肿，腹大于五石匏。相诧曰：“此间有生人气，当共攫之。”群作搜捕状，卒不得近叶。一鬼曰：“明明在此，而搜之不得，奈何？”黄胖者曰：“凡吾辈之所以能摄人者，以其心怖而魂先出也。此人盖有道之士，心不怖，魂不离体，故仓猝不易得。”群鬼方徨四顾，叶乃起，坐席上，以手自表曰：“我在此。”群鬼惊悸，齐跪地下。叶一一讯之。妇人指三鬼曰：“此死于水者，此死于火者，此盗杀人而被刑者，我则缢死此室者也。”叶曰：“若辈服我乎？”皆曰：“然。”曰：“然则各自投生，勿在此作祟。”各罗拜去。
　　迨晓，为主人道其事，嗣后此室宴然。
　　苏耽老饮疫神
　　杭州苏耽老，性滑稽，善嘲人。人恶之，元旦，画疫神一纸压其门。耽老晨出开门，见而大笑，迎疫神归，延之上座，与共饮酒而烧化之。是年大疫，四邻病者为祀疫神。其病人辄作神语曰：“我元旦受苏耽老礼敬，愧无以报。欲禳我者，必请苏君陪我，我方去。”于是祀疫神者争先请苏，苏逐日奔忙，困于酒食。其家大小十馀口，无一病者。
　　刘刺史奇梦
　　陕西刘刺史介石补官江南，寓苏州虎丘。夜二鼓，梦乘轻风归陕，未至乡里，路遇一鬼尾之，长三尺许，囚首丧面，狞丑可憎，与刘对搏。良久，鬼败，刘挟鬼于腋下而趋，将投之河。路遇余姓者，故邻也，谓曰：“城西有观音庙，何不挟此鬼诉于观音以杜后患？”刘然其言，挟鬼入庙。
　　庙门外韦驮金刚神皆怒目视鬼，各举所持兵器作击鬼状，鬼亦悚惧。观音望见，呼曰：“此阴府之鬼，须押回阴府。”刘拜谢。观音目金刚押解。金刚跪辞，语不甚解，似不屑押解者。现音笑目刘曰：“即着汝押往阴府。”刘跪曰：“弟子凡身，何能到阴府？”观音曰：“易耳。”捧刘面呵气者三，即遣出。鬼俯伏无语，相随而行。
　　刘自念虽有观音之命，然阴府未知在何处，正徘徊间，复遇余姓者。曰：“君欲往阴府，前路有竹笠覆地者是也。”刘望路北有笠，如俗所用酱缸篷状，以手起之，洼然一井。鬼见大喜，跃而入。刘随之，冷不可耐。每坠丈许，必为井所夹，有温气自上而下，则又坠矣。
　　三坠后，豁然有声，乃落于瓦上。张目视之，别有天地，白日丽空，所坠之瓦上，即王者之殿角也。闻殿中群神震怒，大呼曰：“何处生人气？”有金甲者擒刘至王前。王衮龙衣，冕旒，须白如银，上坐，问：“尔生人，胡为至此？”刘具道观音遣解之事。王目金甲神ㄏ其面仰天，谛视之，曰：“面有红光，果然佛遣来。”问：“鬼安在？”曰：“在墙脚下。”王厉声曰：“恶鬼难留！着押归原处。”群神叉戟交集，将鬼叉戟上投池，池中毒蛇怪鳖争脔食之。
　　刘自念：已到阴府，何不一问前生事？揖金甲神曰：“某愿知前生事。”金甲神首肯，引至廊下，抽簿示之曰：“汝前生九岁时，曾盗人卖儿银八两，卖儿父母懊恨而亡，汝以此孽夭死。今再世矣，犹应为瞽，以偿前愆。”刘大惊曰：“作善可禳乎？”神曰：“视汝善何如耳。”语未毕，殿中呼曰：“天符至矣，速令刘某回阳，毋致泄漏阴司案件。”金甲神掖至王前。刘复跪求曰：“某凡身，何能出此阴界？”王持刘背吸气者三，遂耸身于井。三耸三夹如前，有温气自下而上，身从井出。
　　至长安道上，复命于观音庙，跪陈阴府本末。旁一童子嚅嚅不已，所陈语与刘同。刘骇视之，耳目口鼻俨然己之本身也，但缩小如婴儿。刘大惊，指童子呼曰：“此妖也！”童子亦指刘呼曰：“此妖也！”观音谓刘曰：“汝毋恐，此汝魂也。汝魂恶而魄善，故作事坚强而不甚透彻，今为汝易之。”刘拜谢，童子不谢，曰：“我在彼上，今欲易我，必先去我。我去，独不于彼有伤乎？”观音笑曰：“毋伤也。”手金簪长尺许，自刘之左胁插入，剔一肠出，以腕绕之。每绕尺许，则童子身渐缩小。绕毕，掷于梁上，童子不复见矣。观音以掌扑案，刘悸而醒，仍在苏州枕席间，胁下红痕，犹隐然在焉。月余，陕信至，其邻人余姓者亡矣。此事介石亲为余言。
　　赵李二生
　　广东赵、李二生，读书番禺山中。端阳节日，赵氏父母馈酒肴为两生庆节，两生同饮甚乐。至二鼓，闻扣门声，启之，亦书生也，衣冠楚楚。自云：相离十里许，慕两生高义，愿来纳交。邀入坐，言论风生。先论举业，后及古文词赋，元元本本，两生自以为弗及。最后论及仙佛，赵素不乐闻而李颇信之，书生因力辨其有，且曰：“欲见佛乎？此顷刻事也。”李欣然欲试之。书生取案几叠高五尺许，身踞其上，登时有旃檀之气氤氲四至，随取身上绢带作圈，谓二生曰：“从圈入，即佛地也，可以见佛。”李信之既笃，见圈中观音、韦驮，香烟飘渺，即欲以头入圈；而赵望之则獠牙青面、吐舌丈馀者在圈中矣。遂大呼。家人共进，李如梦醒者，虽挣脱，而颈已有伤，书生杳然不复可见。两生家俱以此山有邪，不可读书，各令还家。明年，李举孝廉，会试连捷，出授庐江知县。卒以被劾，自缢而亡。
　　山东林秀才
　　山东林秀才长康，四十不第。一日，有改业之想，闻旁有呼者曰：“莫灰心。”林惊问：“何人？”曰：“我鬼也，守公而行，并为公护驾者数年矣。”林欲见其形，鬼不可。再四言，鬼曰：“公必欲见我，无怖而后可。”林许之，遂跪于前，丧面流血，曰：“某蓝城县市布者也，为掖县张某某害，以尸压东城门石磨盘之下。公异日当宰掖县，故常侍公，求为伸冤。”且言公某年举乡试，某年成进士，言毕不复见。至期，果举孝廉，惟进士之期爽焉。林叹曰：“世间功名之事，鬼亦有不知者乎！”言未毕，空中又呼曰：“公自行有亏耳，非我误报也！公于某月日私通孀妇某，幸不成胎，无人知觉。阴司记其恶而宽其罪，罚迟二科。”林悚然，谨身修善，逾二科而成进士，授官掖县。抵任进城，见一石磨，启之，果得尸；立拘张某，讯之，尽吐杀人情实，置之于法。
　　秦中墓道
　　秦中土地极厚，有掘三五丈而未及泉者。凤翔以西，其俗：人死不即葬，多暴露之，俟其血肉化尽，然后葬埋，否则有发凶之说。尸未消化而葬者，一得地气，三月之后，遍体生毛，白者号白凶，黑者号黑凶，便入人家为孽。
　　刘刺史之邻孙姓者掘沟得一石门，开之，隧道宛然。陈设鸡犬尊，皆瓦为之。中悬二棺，旁列男女数人，钉身于墙。盖古之为殉者，惧其仆，故钉之也。衣冠状貌，约略可睹。稍逼视之，风起于穴，悉化为灰，并骨如白尘矣，其钉犹在左右墙上。不知何王之墓。亦有掘得土人作卧形者，有头角四肢而无耳目，疑皆古尸之所化也。
　　夏侯墓
　　本朝松江提督张勇生时，其父梦有金甲神，自称汉将军夏侯氏，入门，随即生勇。后封侯归葬，掘地得古碑，隶书“魏将军夏侯墓”，字如碗大。阅二千年而骨肉复归其故处，亦奇。
　　塞外二事
　　雍正时，定西大将军纪成斌以失律诛，在塞外颇为祟。后接任将军查公辕下兵某，白日仆地，自称“纪大将军，求索饮食”。众皆罗拜，代为乞命。幕客陈对轩，豪士也，直前批其颊，骂曰：“纪成斌，尔征阿拉蒲坦，临陈退缩，以王法伏诛。鬼若有灵，尚宜自愧，何敢忝为厉鬼，作屠沽儿乞食状耶！”骂毕，兵蹶然起，不复┲语矣。自后凡有疫疠自称纪大将军者，称“陈相公来了”骇之，无不立愈。
　　纪受诛时，家奴尽散，一厨者收其尸。亡何病死，常附病者身，自称“厨神”，曰：“上帝怜我忠心葬主，故命为群鬼长。”问：“纪将军何在？”曰：“上帝怒其失律，使兵民受伤数万，罚为疫鬼，受我驱遣。我以主人故，终不敢。然我所言无不听。”嗣后，塞外遇将军为祟，先请陈相公，如陈不来，便呼厨神，纪亦去矣。
　　关神断狱
　　溧阳马孝廉丰，未第时，馆于邑之西村李家。邻有王某，性凶恶，素捶其妻。妻饥饿，无以自存，窃李家鸡烹食之。李知之，告其夫。夫方被酒，大怒，持刀牵妻至。审问得实，将杀之。妻大惧，诬鸡为孝廉所窃。孝廉与争，无以自明，曰：“村有关神庙，请往掷杯交卜之。卦阴者妇人窃，卦阳者男子窃。”如其言，三掷皆阳。王投刀放妻归，而孝廉以窃鸡故，为村人所薄，失馆数年。
　　他日，有扶乩者方登坛，自称关神。孝廉记前事，大骂神之不灵。乩书灰盘曰：“马孝廉，汝将来有临民之职，亦知事有缓急重耶？汝窃鸡，不过失馆；某妻窃鸡，立死刀下矣。我宁受不灵之名，以救生人之命。上帝念我能识政体，故超升三级。汝乃怨我耶？”孝廉曰：“关神既封帝矣，何级之升？”乩神曰：“今四海九州皆有关神庙，焉得有许多关神分享血食。凡村乡所立关庙，皆奉上帝命，择里中鬼平生正直者代司其事，真关神在帝左右，何能降凡耶？”孝廉乃服。
　　紫清烟语
　　苏州杨大瓢讳宾者，工书法，年六十时，病死而苏，曰：“天上书府唤我赴试耳。近日玉帝制《紫清烟语》一部，缮写者少，故召试诸善书人。我未知中式否。如中式，则不能复生矣。”越三日，空中有鸾鹤之声，杨愀然曰：“吾不能学王僧虔，以秃笔自累，致损其生。”瞑目而逝。或问天府书家姓名，曰：“索靖一等第一人，右军一等第十人。”
　　顾尧年
　　乾隆十五年，余寓苏州江雨峰家。其子宝臣赴金陵乡试，归家病剧。雨峰遍召名医，均有难色。知余与薛征君一瓢交好，强余作札邀之。未至，余与雨峰候于门。病者在室呼曰：“顾尧年来矣！”连称：“顾叟请坐。”顾尧年者，苏市布衣，先以请平米价、倡众殴官为苏抚安公所诛者也。坐定，语江曰：“江相公，你已中乡试三十八名矣，病亦无恙，可自宽解。赐我酒肉，我便去。”雨峰闻之，急入房相慰曰：“顾叟速去，当即祭叟。”病者曰：“外有钱塘袁某官，喧聒于门，我怖之，不能去。”又曰：“薛先生到门矣。其人良医也，我当避之。”雨峰急出，拉余让路，而一瓢果自外入。即告以故。一瓢大笑曰：“鬼既避我二人，请与公同入逐之。”遂入房。薛按脉，余帚扫床前，一药而愈。其年宝臣登第，果如所报之名次。
　　妖道乞鱼
　　余姊夫王贡南，居杭州之横河桥。晨出，遇道士于门，拱手曰：“乞公一鱼。”贡南嗔曰：“汝出家人吃素，乃索鱼肉耶？”曰：“木鱼也。”贡南拒之。道士曰：“公吝于前，必悔于后。”遂去。是夜，闻落瓦声。旦视之，瓦集于庭。次夜，衣服尽入厕溷中。
　　贡南乞符于张有虔秀才家。张曰：“我有二符，其价一贱一贵。贱者张之，可制之于旦夕；贵者张之，现神获怪。”贡南取贱者归，悬中堂。是夜，果安。越三日，又有老道士，形容古怪，来叩门，适贡南他适，次子后文出见。道士曰：“汝家日前为某道所苦，其人即我之弟子也。汝索救于符，不如索救于我。可嘱汝父，明日到西湖之冷泉亭，大呼‘铁冠’三声，我即至矣。否则，符且为鬼窃去。”贡南归，后文告之。贡南侵晨至冷泉亭，大呼“铁冠”数百声，杳无应者。适钱塘令王嘉会路过，贡南拦舆，口诉原委。王疑其痴，大被诟辱。是夜，集家丁雄健者数人护守此符。五更，砉然有声，符已不见。旦视之，几有巨人迹，长尺许。从此，每夜群鬼毕集，撞门掷碗。贡南大骇，以五十金重索符于张氏。悬后，鬼果寂然。
　　一日，王怒其长男后曾，将杖之。后曾逃，三日不归。余姊泣不已。贡南亲自寻求，见后曾徨于河，将溺焉，急拉上肩舆，其重倍他日。到家，两眼瞪视，语喃喃不可辨。卧席下，忽惊呼曰：“要审！要审我即去。”贡南曰：“儿何去？我当偕去。”后曾起，具衣冠，跪符下，贡南与俱。贡南无所见，后曾见一神上坐，眉间三目，金面红须，旁跪者皆渺小丈夫。神曰：“王某阳寿未终，尔何得以其有畏惧之心便惑之以死？”又曰：“尔等五方小吏，不受上清敕令，乃为妖道奴仆耶！”各谢罪，神予杖三十，鬼啾啾乞哀。视其臀，作青泥色。事毕，以靴脚踢后曾，如梦之初醒，汗浃于背。嗣后，家亦安宁。
　　尸行诉冤
　　常州西乡有顾姓者，日暮郊行，借宿古庙。庙僧曰：“今晚为某家送殓，生徒尽行，庙中无人，君为我看庙。”顾允之，为闭庙门，吹灯卧。
　　至三鼓，有人撞门，声甚厉。顾喝问：“何人？”外应曰：“沈定兰也。”沈定兰者，顾之旧交，已死十年之人也。顾大怖，不肯开。门外大呼曰：“尔无怖，我有事托君。若迟迟不开，我既为鬼，独不能冲门而进乎？所以唤尔开门者，正以照常行事，存故人之情耳。”顾不得已为启其钥，砉然有声，如人坠地。顾手忙眼颤，意欲举烛。忽地上又大呼曰：“我非沈定兰也。我乃东家新死李某，被奸妇毒死，故托名沈定兰，求汝伸冤。”顾曰：“我非官府，冤何能伸？”鬼曰：“尸伤可验。”问：“尸在何处？”曰：“灯至即见。但见灯，我便不能言矣。”
　　正匆遽间，外扣门者人声甚众，顾迎出，则群僧归庙，各有骇色，曰：“正诵经送尸，尸隐不见，故各自罢归。”顾告以故，同举火照尸，有七窍流血者奄然在地。次日，同报有司，为理其冤。
　　沭阳洪氏狱
　　乾隆甲子，余宰沭阳。有淮安吴秀才者，馆于洪氏。洪故村民，饶于财。吴挈一妻一子，居其外舍。洪氏主人偶馔先生并其子，妻独居于室。夜二更返，妻被杀死，刀掷墙外，即先生家切菜刀也。余往验尸，见妇人颈上三创，粥流喉外，为之惨然。根究凶手，无可踪迹。洪家有奴洪安者，素以左手持物，而刀痕左重右轻，遂刑讯之。初即承认，既而诉为家主洪生某指使，为奸师母不遂，故杀之。生即吴之学徒也。及讯洪生，则又以奴曾被笞，故仇诬耳。狱未具，余调江宁。后任魏公廷会，竟坐洪安，以状上。臬司翁公藻嫌供情未确，均释之，别缉正凶。十二年来，未得也。
　　丙子六月，余从弟凤仪自沭阳来，道“有洪某者，系武生员，去年病死，尸柩未出，见梦于其妻曰：某年某月奸杀吴先生妇者我也。漏网十余载，今被冤魂诉于天。明午雷来击棺，可速为我迁棺避之。其妻惊觉，方议引盾之事，而棺前失火，并骨为灰烬矣。其余草屋木器俱完好也。余方愧身为县令，妇冤不能雪，又加刑于无罪之人，深为作吏之累。然天报必迟至十年后，又不于其身而于其无知之骸骨，何耶？此等凶徒，其身已死，其鬼不灵，何以尚存精爽于梦寐而又自惜其躯壳者，何耶？
　　雷公被绐
　　南丰征士赵黎村言：其祖某，为一乡豪士。明季乱时，有匪类某，武断乡曲，惯为纠钱作社之事，穷氓苦之。赵为告官，逐散其党。诸匪无所得，积怨者众。赵有膂力，群匪不敢私报，每天阴雷起，则聚其妻孥，具豚蹄祷曰：“何不击恶人赵某耶？”一日，赵方采花园中，见尖嘴毛人从空而下，响轰然，有硫黄气。赵知雷公为匪所绐，手溺器掷之曰：“雷公！雷公！吾生五十年，从未见公之击虎，而屡见公之击牛也。欺善怕恶  ，何至于此！公能答我，虽枉死不恨。”雷噤不发声，怒目闪闪，如有惭色。又为溺所污，竟坠田中，苦吼三日。其群匪曰：“吾累雷公！吾累雷公！”为设醮超度之，始去。
　　鬼冒名索祭
　　某侍卫好驰射，逐兔东直门。有翁蹲而汲水，马逸不止，挤翁于井。某大惧，急奔归家。是夜，即见此翁排闼入，骂云：“尔虽无心杀我，然见我落井，唤人救我，尚有活埋，何乃忍心潜逃，竟归家耶？”某无以答。翁即毁器坏户，作祟不已。举家跪求，为设斋醮。鬼曰：“无益也。欲我安宁，须刻木为主，写我姓名于上，每日以豚蹄享我，当作祖宗待我，方饶汝。”如其言，祟为之止。自此，过东直门，必纡道而避此井。
　　后扈从圣驾，当过东直门，仍欲纡道走。其总管斥之曰：“倘上问汝何在，将何词以对？况青天白日，千乘马骑，何畏鬼耶？”某不得已，仍过井所，则见老翁宛然立井边，奔前牵衣骂曰：“我今日寻着汝矣！汝前年马冲我而不救，何忍心耶？”且詈且殴之。某惊遽哀恳曰：“我罪何辞，但翁已在我家受祭数年，曾面许宽我，何以又改前言？”翁更怒曰：“吾未死，何需汝祭？我虽为马所冲，失脚落井，后有过者闻我呼救，登时曳出。尔何得疑我为鬼？”某大骇，即拉翁同至其家，共观木主所书者，非其姓名。翁攘臂骂，取木主掷之，撒所供物于地。举家惶愕，不解其故，闻空中有声大笑而去。
　　鬼畏人拼命
　　介侍郎有族兄某，强悍，憎人言鬼神事。每所居，喜择其素号不祥者而居之。过山东一旅店，人言西厢有怪，介大喜，开户直入。坐至二鼓，瓦坠于梁。介骂曰：“若鬼耶，须择吾屋上所无者而掷焉，吾方畏汝。”果坠一磨石。介又骂曰：“若厉鬼耶，须能碎吾之几，吾方畏汝。”则坠一巨石，碎几之半。介大怒，骂曰：“鬼狗奴！敢碎吾之首，吾方服汝！”起立掷冠于地，昂首而待。自此，寂然无声，怪亦永断矣。
　　天壳
　　浑天之说：天地如鸡卵，卵中之黄白未分，是混沌也；卵中之黄白既分，是开辟也。人不能游于卵壳之外。则道家三十三天之说，终属渺茫。秦中地厚，往往崩裂，全村皆陷。有冲起黑水者，有冒出烟火者，有裂而仍合者，惟所陷之人民家室，从无再出土者，亦不知何往矣。
　　顺治三年，武威地陷。有董遇者，学炼形之术，能伏气沉海中不死。全家遭此劫。九日后，竟一身自地下起，云：“初陷时，沉沉然。一日一夜，坠至于泉。其坠下之势，似飞非飞，似晕非晕，颇为顺适，犹与家人答问。一至于泉，则家口尽溺死，董伏气入水底千余丈，乃复干燥，觉四面纯黄色。已而渐明，下视苍苍然，有天在下。细听之，人民鸡犬之声，因风而至。我意“此是天壳之外天也，得落第二层天宫固佳，即落在人家瓦上，岂不敬我为天上人耶？”因极力将身挣坠。为罡风所勒，兜卷空中，终不得下。俄而，有古衣冠人，长二丈余，叱曰：“此两天分界处，万古神圣不破此关。汝何人，作此妄想？速趁地未合时，仍归汝世界，否则大地一合百万丈。汝能穿水，不能穿土，死矣！”语未毕，忽金光万道，自远而来，热不可耐。古衣冠者抚其背曰：“速行！速行！日轮至矣！我且避去，汝血肉之身，不走，将炽为飞灰。”董闻之悚然，即运气腾身而上。面目为水土所蚀，黑如焦炭；衣服、肌肤，粘结一片。逾月，始复人形，自称“劫外叟”。余按《淮南子》曰：温带之下，无血气之伦。日轮所近，即温带矣。
　　董贤为神
　　康熙间，从叔祖弓韬公为西安同知，求雨终南山。山侧有古庙，中塑美少年，金貂龙衮，服饰如汉公侯。问道士何神，道士指为孙策。弓韬公以为孙策横行江东，未尝至长安。且以策才武，当有英锐之气，而神状妍媚如妇女，疑为邪神。会建修太白山龙王祠，意欲毁庙，拆其木瓦，移而用之。
　　是夕，梦神召见，曰：“余非孙郎，乃汉大司马董圣卿也。我为王莽所害，死甚惨。上帝怜我无罪，虽居高位、蒙盛宠，而在朝未尝害一士大夫，故封我为大郎神，管此方晴雨。”弓韬公知是董贤，记《贤传》中有“美丽自喜”之语，谛视不已。神有不悦之色，曰：“汝毋为班固所欺也，固作《哀皇帝本纪》，既言帝病痿，不能生子，又安能幸我耶？此自相矛盾语也。我当日君臣相得，与帝同卧起，事实有之。武帝时，卫、霍两将军亦有此宠，不得以安陵龙阳见比。幸臣一星，原应天象，我亦何辞？但二千年冤案，须卿为我湔雪。”言未毕，有二鬼獠牙蓝面者牵一囚至，年已老，头秃而声嘶，手捧一卷书。神指之曰：“此莽贼也，上帝以其罪恶滔天，贬入阴山，受毒蛇咀嚼久矣。今赦出，押至我所，司溷圊之事。有小过，辄以铁鞭鞭之。”弓韬公问：“囚手挟何书？”神笑曰：“此贼一生信《周礼》，虽死，犹抱持不放。受铁鞭时，犹以《周礼》护其背。”弓韬公就视之，果《周礼》也。上有“臣刘歆恭校”等字，不觉大笑，遂醒。
　　次日，捐俸百金，葺其庙，祀以少牢。又梦神来谢，且曰：“蒙君修庙，甚感高义！但无人配享我，未免血食太孤。我椽史朱栩，义士也，曾收葬我尸，为莽所杀。我感其恩，奏上帝，荫其子浮，为光武皇帝大司空，君其留意。”弓韬公即塑朱公像于董公侧，而兼塑一囚为王莽状，跪阶下。嗣后祈晴雨，无不立应。
　　三头人
　　康熙时，吴逆为乱，道路断绝。有湖州客张氏兄弟三人，在云南逃归，从蒙乐山之东步行十昼夜，遂迷失道，采木叶草根食之。晨行旷野，忽大风西来，如海潮江涛之声。三人惧，登高丘望之，见一黑牛，身大于象，兰单而过，草木为之披靡。
　　暮，无投宿所，望前大树下若有屋宇者。趋之，屋甚宏敞，中一丈夫走出，身长丈馀，颈上三头。每作语，则三口齐响，清亮可辨，似中州人音。问三人何来，俱以实告。三头人曰：“汝步行迷道，得毋饥乎？”三人拜谢。随呼其妹为客煮饭，意颇殷勤。妹应声来，亦三头女子也。视张兄弟而笑语其兄曰：“此三君：其长者可长寿，其两弟虑不免于难。”张兄弟饭毕，三头丈夫折树枝与之，曰：“以此映日影而行，可当指南车也。但此去所过庙宇，可住宿，不可撞其钟鼓，须紧记之。”三人遂行。
　　次日，入乱山中，有古庙可憩。三人坐檐下，乌鸦群飞，来啄其顶。张怒，取石子击之，误触庙中钟，铿然作声。两夜叉跳出，取其两弟，擘而食之。又将及张，忽闻风涛声，有大黑牛漓然而至，与两夜叉角斗。移时，夜叉败走，张乃脱逃。行数十日，始得归里。
　　水鬼帚
　　表弟张鸿业，寓秦淮潘姓河房。夏夜如厕，漏下三鼓，人声已绝，月色大明。张爱月凭栏，闻水中砉然有声，一人头从水中出。张疑此时安得有泅水者，谛视之，眉目无有，黑身僵立，颈不能动，如木偶然。以石掷之，仍入于水。次日午后，有一男子溺死，方知现形者水鬼也，以此告同寓人。
　　有米客因言水鬼索命之奇：客少时贩米嘉兴，过黄泥沟，因淤泥太深，故骑水牛而过。行至半沟，有黑手出泥中，拉其脚。其人将脚缩上，黑手即拉牛脚，牛不得动。客大骇，呼路人共牵牛。牛不起，乃以火灸牛尾。牛不胜痛，尽力拔泥而起腹下有敝帚紧系不解，腥秽难近。以杖击之，声啾啾然，滴下水皆黑血也。众人用刀截帚下，取柴火焚之，臭经月才散。自此，黄泥沟不复溺人矣。米客有诗纪其事，云：“本欲牵人误扯牛，何须懊悔哭啾啾？与君一把桑柴火，暗处阴谋明处休。”
　　罗刹鸟
　　雍正间，内城某为子娶媳，女家亦巨族，住沙河门外。新娘登轿，后骑从簇拥。过一古墓，有飙风从冢间出，绕花轿者数次。飞沙眯目，行人皆辟易，移时方定。顷之至婿家，轿停大厅上，嫔者揭帘扶新娘出。不料轿中复有一新娘掀帏自出，与先出者并肩立。众惊视之，衣妆彩色，无一异者，莫辨真伪。扶入内室，翁姑相顾而骇，无可奈何，且行夫妇之礼。凡参天祭祖，谒见诸亲，俱令新郎中立，两新人左右之。新郎私念娶一得双，大喜过望。夜阑，携两美同床，仆妇侍女辈各归寝室，翁姑亦就枕。忽闻新妇房中惨叫，披衣起，童仆妇女辈排闼入，则血淋漓满地，新郎跌卧床外，床上一新娘仰卧血泊中，其一不知何往。张灯四照，梁上栖一大鸟，色灰黑而钩喙巨爪如雪。众喧呼奋击，短兵不及。方议取弓矢长矛，鸟鼓翅作磔磔声，目光如青磷，夺门飞去。新郎昏晕在地，云：“并坐移时，正思解衣就枕，忽左边妇举袖一挥，两目睛被抉去矣，痛剧而绝，不知若何化鸟也。”再询新妇，云：“郎叫绝时，儿惊问所以，渠已作怪鸟来啄儿目，儿亦顿时昏绝。”后疗治数月，俱无恙，伉俪甚笃，而两盲比目，可悲也。
　　正黄旗张君广基为予述之如此。相传墟墓间太阴，积尸之气，久化为罗刹鸟，如灰鹤而大，能变幻作祟，好食人眼，亦药叉、修罗、薜荔类也。
　　●卷三
　　烈杰太子
　　湖州乌程县前有庙，神号“烈杰太子”。相传：元末时，有勇少年纠乡兵起义，与张士诚将战死。土人哀之，为立庙。号“烈杰”者，以其勇烈而能为豪杰之意也。
　　乾隆四十二年，邑人陈某烧香庙中，染邪自缢。其兄名正中者，刚正士也，以为庙乃神灵所栖，不应居鬼祟，往询。庙祝云：“今岁来进香者，先有二人缢死矣。”正中大怒，率家僮各持锄械入庙，毁其神像。众乡人大骇，嘈嘈然以为得罪神明，将为邻里祸，遂投牒县中，控正中狂悖。正中具诉原委，且云：“‘烈杰太子’四字，不见史传，又不见志书，明系与五通神鬼相同，非正神也。今正中已将神像拆毁，致犯乡邻怒，情愿出资将庙修好，另立关圣神像，为乡邻祈福。”县令某嘉其词正，批准允行，销案。如是者两月，庙颇平安。
　　忽孙姓家一女，年已将笄，染患邪病，目斜眉竖，自称烈杰太子，“被恶人拆去神像，栖身无所，须与我酒食”等语。其家进奉稍迟，则此女自批其颊，哀号痛苦。女父往正中家咎之。正中大怒，持桃枝径往女家，大呼而入，曰：“冤有头，债有主，毁汝像者我也！我在此，汝不报仇，而欺人家小儿女，索诈酒食，何烈何杰？直是无耻小人。敢不速走！”女作惊惧声曰：“红脸恶人又来矣！我去！我去！”女登时苏醒。其父乃留正中住宿其家，女遂平安。正中偶然外出，鬼祟如故。于是正中与其父谋，择里中年少者嫁之。自此怪绝，而病亦愈。
　　裘秀才
　　南昌裘秀才某，夏日乘凉，裸卧社公庙，归家大病。其妻以为得罪社公，即具酒食、烧香纸，为秀才请罪。病果愈。妻命秀才往谢社公，秀才怒，反作牒呈烧向城隍庙，告社公诈渠酒食，凭势为妖。烧十日后寂然，秀才更怒，又烧催呈，并责城隍神纵属员贪赃，难享血食。是夜，梦城隍庙墙上贴一批条，云：“社公诈人酒食，有玷官箴，着革职。裘某不敬鬼神，多事好讼，发新建县责三十板。”秀才醒，心怀狐疑，以为己乃南昌县人，纵有责罚，不得在新建地方，梦未必验。
　　未几，天雨，雷击社公庙，秀才心始忧之，不敢出门。月馀，江西巡抚阿公方入庙行香，为仇人持斧斫额，众官齐集，查拿凶人。秀才以为奇事，急行观探。新建令见其神色诧异，喝问：“何人？”秀才口吃吃不能道一字，身着长衫，又无顶带。令怒，当街责三十板。毕，始称：“我是秀才，且系裘司农本家。”令亦大悔，为荐丰城县掌教。
　　摸龙阿太
　　杭州少宰姚公三辰，以外科医术世其家。相传：少宰之祖半夜采药归，过西溪，醉坠于涧。以手据石，滑软有涎，旋即蠕蠕而动，惊以为蛇。少顷，负姚而上，两目如灯，照见头有须角；委地上，腾空去，始知乃龙也。两手触涎处，香数月不散；以之撮药，应手而愈。子孙相传，呼为“摸龙阿太”。又号曰“姚篮儿”，以其采药持篮故也。每愈人病，不受谢。故孙位至二品，人以为阴德之报。
　　水仙殿
　　杭州学院临考，诸廪生会集明伦堂，互保应试童生，号曰“保结”。廪生程某，在家侵晨起，肃衣冠出门。行二三里，仍还家闭户坐，嚅嚅若与人语。家人怪之，不敢问。少顷又出，良久不归。明伦堂待保童生到其家问信，家人愕然。方惊疑问，有箍桶匠扶之而归，则衣服沾湿，面上涂抹青泥，目瞪不语。灌以姜汁，涂以朱砂，始作声，曰：“我初出门，街上有黑衣人向我拱手，我便昏迷，随之而行。其人云：‘你到家收拾行李，与我同游水仙殿，何如？’我遂拉渠到家，将随身钥匙系腰。同出涌金门，到西湖边，见水面宫殿金碧辉煌，中有数美女艳妆歌舞。黑衣人指向余曰：‘此水仙殿也。在此殿看美女到与明伦堂保童生，二事孰乐？’余曰：‘此间乐。’遂挺身赴水。忽见白头翁在后喝曰：‘恶鬼迷人，勿往！勿往！’谛视之，乃亡父也。黑衣人遂与亡父互相欧击。亡父几不胜矣，适箍桶匠走来，如有热风吹入水中者。黑衣人逃，水仙殿与亡父亦不见，故得回家。”
　　家人厚谢箍桶匠，兼问所以救之之故。匠曰：“是日也，涌金门内杨姓家唤我箍桶。行过西湖，天气炎热，望见地上遗伞一柄，欲往取之遮日。至伞边，闻水中有屑索声，方知有人陷水，扶之使起。而君家相公，埋头欲沉，坚持许久，才得脱归。”其妻曰：“人乃未死之鬼也，鬼乃已死之人也。人不强鬼以为人，而鬼好强人以为鬼，何耶？”忽空中应声曰：“我亦生员读书者也。书云：‘夫仁者：己欲立而立人，己欲达而达人。’我等为鬼者，己欲溺而溺人，己欲缢而缢人，有何不可耶？”言毕，大笑而去。
　　火烧盐船一案
　　乾隆丁亥，镇江修城隍庙。董其事者，有严、高、吕三姓，设簿劝化。一日早雨，有妇人肩舆来，袖中出银一封交，严，曰：“此修庙银五十两，拜烦登簿。”严请姓氏府居，以便登记。妇曰：“些微小善，何必留名！烦记明银数便了。”语毕，去。高、吕二人至，严述其故，并商何以登写。吕笑曰：“登簿何为？趁此无人知觉，三人派分，似亦无害。”高曰：“善。”严以为非理，急止之。二人不听，严无奈何，去。高、吕将银对分。及工竣，此事惟严一人知之。越八年，乙未，高死；丙申，吕继亡。严未尝与人谈及。
　　戊戌春，患疾，见二差持票谓严曰：“有一妇在城隍案下告君，我等奉差拘质。”问：“告何事！”差亦不知。严与同行，到庙门外，气象严冷、不复有平日算命起课者在矣。门内两旁，旧系居人，此时所见，尽是差役班房。过仙桥，至二门，见一带枷囚叫曰：“严兄来耶！”视之，高生也。向严泣曰：“弟自乙未年辞世，迄今四载受苦，总皆阳世罪谴。眼前正在枷满，可以托生，不料又因侵蚀修庙银一案发觉，拘此审讯。”严曰：“此事已隔十数年，何以忽然发觉，想彼妇告发耶？”高曰：“非也。彼妇今年二月寿终。凡鬼，无论善恶，俱解城隍府。彼妇乃系善人，同几个行善鬼解来过堂。城隍神戏问曰：‘尔一生闻善即趋，上年本府修署，尔独惜费，何耶？’妇曰：‘鬼妇当年六月二十日送银五十两到公所，系一严姓生员接去。自觉些微小善，册上不肯留名，故尊神有所木知。’神随命瘅恶司细查原委，不觉和盘托出。因兄有劝阻之言，故拘兄来对质。”严问：“吕兄今在何处？”高叹曰：“渠生前罪重，已在无间狱中，不止为分银一事也。”语未毕，忽二差至，曰：“老爷升座矣。”严与高等随差立阶下。有二童持彩幢引一妇上殿，又牵一枷犯至，即吕也。城隍谓严曰：“善妇之银可交汝手乎？”严一一从实诉明。城隍谓判官曰：“事干修理衙署，非我擅专，宜申详东狱大帝定案，可速备文书申送。”仍令二童送妇归。
　　二差押严并高、吕二生出庙，过西门，一路见有男着女衣者，女穿男服者，有头罩盐蒲包者，有披羊、狗皮者，纷纷满目。耳闻人语曰：“乾隆三十六年仪征火烧盐船一案，凡烧死溺死者，今日业满，可以转生。”二差谓严曰：“难得大帝坐殿，我们可速投文。”已而疾走呼曰：“文书已投，可各上前听点。”严等急趋。立未定，闻殿上判曰：“所解高某，窃分善妇之银，其罪尚小，应照该城隍所拟枷责发落。吕某生前包揽词讼，坑害良民，其罪甚大，除照拟枷责外，应命火神焚毁其尸。严某君子也，阳禄未终，宜速送还阳。”
　　严听毕惊醒，则身卧在床，家人皆已挂孝，曰：“相公已死三日矣。因心头未冷，故而相守。”严将梦中事一一言之，家人未信。后一年八月夜，吕家失火，柩果遭焚。
　　年子
　　盐城东北乡草堰口小关营村民孙自成妻谢氏，除夕生子，因名年子。年十八，挑鸡入城，半途有旋风一阵，将笼内鸡尽吹出，腾空飞去。年子大惊，从此回家卧病。危急中，会其母将产，举家守生，无人看护。年子昏沉，身随风荡。忽从朱门之内，坠于万丈深潭，恰无痛楚；只觉身子短小，不似平时，两目蔽涩难开，耳中所闻，仍似父母声音；以为梦中幻境，安心待之。其时孙见谢氏产儿安稳，偷暇趋视年子，则已死矣，不觉大哭。年子惊醒，不解其故。只闻母泣而数曰：“生此血泡，反将我成人长大的年子死了。”悲号不已。年子始知身已转生，恐母急坏，遂大声曰：“我即年子也，年子未死！”谢闻小儿言语，顿时惊风，数日而死。孙忧小儿无乳，哺以粥食。三月生齿，五月能履，取名“再生”，今年十六矣。此事盐城令阎公云。
　　狐撞钟
　　陈公树蓍任汀漳道时，海上忽浮一钟至，大可容百石。人以为瑞，告之官，遂于城西建高楼，悬此钟焉。撞之，声闻十里外，选里中老民李某掌守此楼。亡何，海水屡啸，陈公以为金水相应，海啸者，钟声所召也。命知县用印封闭此楼，并严谕李叟：不许人再撞。
　　有美少年常来楼中，与李闲谈，偶需食物之类，往往凭空而至。李知为狐仙，忽起贪心，跪曰：“君为仙人，何不赐我银物，徒以酒食来耶？”少年晓之曰：“财有定数，尔命穷薄，不可得也。得且有灾，将生懊悔。”李固请不已，少年笑而应曰：“诺。”少顷，见几上置大元宝一锭；嗣后，少年不至矣。李大喜，收藏衣箱中。一日邑宰路过，闻撞钟声，怒李守护不谨，召而责之，笞十五板。李无以自明。归视印封，完好如故，然业已受笞，闷闷而已。未几？邑宰又过，楼上钟声乱鸣。遣役视之，并无一人。邑宰悟曰：“楼上得毋有妖乎？”李无奈何，具以实告。命取元宝视之，即其库物也。持归复所，钟不复鸣。
　　土地神告状
　　洞庭山棠里徐氏，家世富饶，起造花园，不足于地。东边有土地庙，香火久废，私向寺僧买归，建造亭台。已年馀矣。一日，其妻韩氏方梳头，忽仆于地；小婢扶之，亦与俱仆。少顷婢起，取大椅置堂上，扶韩氏南向坐，大言曰：“我苏州城隍神也，奉都城隍差委，来审汝家私买土地神庙事。”语毕，婢跪启：“太湖水神参见。”又启：“棠里巡拦神参见。”韩氏一一首颔之。最后曰：“原告土地神来。”韩氏命徐家子弟奴婢：“听点名，分东西班侍立。有不听命者，持杖击之。”唤买地人姓名，即其夫也。问：“价若干？中证何人？”口音绝非平素吴音，乃燕赵间男子声。其夫惊骇伏地，愿退地基，建还原庙。
　　韩氏素不识字，忽索纸笔判云：“人夺神地，理原不应。况土地神既老且贫，露宿年馀，殊为可怜。屡控城隍，未蒙准理，不得已，越诉都城隍。今汝即有悔心，许还庙宇，可以牲牢香火供奉之。中证某某，本应治罪，姑念所得无多，罚演戏赎罪。寺僧某，于事未发时业已身死，可毋庸议。”判毕，掷笔而卧。少顷起立，仍作女音，梳头如故。问其原委，茫然不知。其夫一一如所判而行。从此，棠里土地神香火转盛。
　　鄱阳湖黑鱼精
　　鄱阳湖有黑鱼精作祟。有许客舟过，忽黑风一阵，水立数丈，上有鱼口，如臼大，向天吐浪，许客死焉。其子某誓杀鱼以报父仇。贸易数年，资颇丰，诣龙虎山，具盛礼请于天师。时天师老矣，谓许曰：“凡除怪斩妖，全仗纯气真煞。我老病且死，不能为汝用，然感汝孝心，我虽死，嘱吾子代治之。”已而，天师果死。
　　小天师传位一年，许又往请。小天师曰：“诚然，父有遗命，我不敢忘。然此妖者，黑鱼也，据鄱阳湖五百年，神通甚大；我虽有符咒法术，亦必须有根气仙官助我，方能成事。”箧中出小铜镜；付许曰：“汝持此照人，凡一人而有三影者，速来告我。”许如其言，遍照江西，皆一人一影。密搜月余，忽照乡村杨家童子有三影，告天师。天师遣人至乡，厚赠其父母，诡言慕神童名，请到府中试其所学。童故贫家，欣然而来。
　　天师供养数日，随携许及童子同往鄱阳湖，建坛诵咒。一日者，衣童子衮袍，剑缚背上，出其不意，直投湖中，众人大骇。其父母号哭，向天师索命。天师笑曰：“无妨也。”俄而霹雳一声，童子手提大黑鱼头，立高浪之上。天师遣人抱至舟中，衣不沾湿。湖中水，十里内皆成血色。
　　童子归，人争问所见。童子曰：“我酣睡片时，并无所苦，但见金甲将军提鱼头放我手中，抱我立水上而已，其他我不知。”自此，鄱阳湖无黑鱼之患。或云：童子者，即总漕杨清恪公也。
　　鄱阳小神
　　江西新建县张某，生二女，同日出嫁。天大风，送亲及舁轿者一时迷惑，将妹嫁其姊家，将姊嫁其妹家。成婚后一日，方知错误。两家父母以为天缘，亦各相安，无异言。
　　其小妹所嫁夫金某，买货过鄱阳湖，舟中忽谓其伙伴曰：“我将作官，即日到任。”伙伴咸笑之，以为戏语。行又数里，金欣然曰：“胥役轿马都来迎我，我不可以久留。”言毕，跃入水中，死。是夕，近湖村人见一男子昂然来，立村前曰：“我鄱阳小神也，应血食汝地方，可塑像祀我。”言毕不见。村人迟疑，未为立庙。已而头痛发热，口称小神为祟。众大骇，纠钱立庙祀之。凡有祈求，神应如响。未几，小神又至曰：“岂可神明而无妃偶乎？汝等再塑立一娘娘像配我，不可缓也。”村人如其言，塑之。
　　金家闻水死之信，捞尸殡殓，举家成服。忽一日，其妻脱衰麻，换盛服，敷脂抹粉，扬扬得意。公姑怒，责曰：“此非孀妇所宜。”曰：“我夫并未死，现在鄱阳外湖作官，差胥役夫轿迎我上任，都已在外伺候，我何为不吉服耶？”言毕，作上轿状，随瞑目矣。嗣后，鄱阳小神之名颇著，远近烧香者争赴焉。
　　囊囊
　　桐城南门外章云士，性好神佛。偶过古庙，见有雕木神像，颇尊严，迎归作家堂神，奉祀甚虔。夜梦有神如所奉像，曰：“我灵钧法师也。修炼有年，蒙汝敬我，以香火祀我，倘有所求，可焚牒招我，我即于梦中相见。”章自此倍加敬信。
　　邻有女为怪所缠。怪貌狞恶，遍体蒙茸，似毛非毛。每交媾，则下体痛楚难忍，女哀求见饶。怪曰：“我非害汝者，不过爱汝姿色耳。”女曰：“某家女比我更美，汝何不往缠之，而独苦我耶？”怪曰：“某家女正气，我不敢犯。”女子怒骂曰：“彼正气，偏我不正气乎！”怪曰：“汝某月日烧香城隍庙，路有男子方走，汝在轿帘中暗窥，见其貌美，心窃慕之，此得为正气乎？”女面赤，不能答。
　　女母告章，章为求家堂神。是夜梦神曰：“此怪未知何物，宽三日限，当为查办。”过期，神果至，曰：“怪名囊囊，神通甚大，非我自往剪除不可。然鬼神力量，终需恃人而行。汝择一除日，备轿一乘，夫四名，快手四名，绳索刀斧八物，剪纸为之，悉陈于厅。汝在旁喝曰‘上轿’，曰：‘抬到女家’，更喝曰‘斩！’如此，则怪除矣。”
　　两家如其言。临期，扶纸轿者果觉重于平日。至女家，大喝“斩”字，纸刀盘旋如风，飒飒有声。一物掷墙而过。女身霍然如释重负。家人追视之：乃一蓑衣虫，长三尺许，细脚千条，如耀丝闪闪，自腰斫为三段。烧之，臭闻数里。桐城人不解囊囊之名，後考《庶物异名疏》，方知蓑衣虫一名囊囊。
　　两神相殴
　　孝廉钟悟，常州人，一生行善，晚年无子，且衣食不周，意郁郁不乐。病临危，谓其妻曰：“我死慎毋置我棺中。我有不平事，将诉冥王。或有灵应，亦未可知。”随即气绝，而中心尚温，妻如其言，横尸以待。
　　死三日後，果苏，曰：我死后到阴间，所见人民往来，与阳世一般。闻有李大王者，司赏善罚恶之事。我求人指引到他衙门，思量具诉。果到一处，宫殿巍峨，中坐尊官。我进见，自陈姓名，将生平修善不报之事一一诉知，且责神无灵。神笑曰：“汝行善行恶，我所知也；汝穷困无子，非我所知，亦非我所司。”问：“何神所司？”曰：“素大王。”我心知“李”者，“理”也；“素”者，“数”也。因求神送至素王处一问。神曰：“素王尊严，非如我处无人拦门者。我正有事要与素王商办，汝可随行。”少顷，闻呼驺声，所从吏役，皆整齐严肃。
　　行至半途，见相随有沥血者曰“受冤未报”，有嚼齿者曰“逆党未除”，有美妇人而拉丑男者曰“夫妇错配”。最后有一人衮冕玉带，状若帝王，貌伟然而衣履尽湿，曰：“我，周昭王也。我家祖宗，自后稷、公刘，积德累仁，我祖父文、武、成、康，圣贤相继，何以一传至我，而依例南征，无故为楚人溺死。幸有勇士辛游靡长臂多力，曳我尸起，归葬成周，否则徒为江鱼所吞矣。后虽有齐侯小白借端一问，亦不过虚应故事，草草完结。如此奇冤，二千年来绝无报应，望神替一查。”李王唯唯。余鬼闻之，纷纷然俱有怒色。钟方悟世事不平者，尚有许大冤抑，如我贫困，固是小事，气为之平。
　　行少顷，闻途中唱道而至曰：“素王来。”李王迎上，各在舆中交谈。始而絮语，继而忿争，哓哓不可辨。再后两神下车，挥拳相殴。李渐不胜，群鬼从而助之，我亦奋身相救，终不能胜。李神怒云：“汝等从我上奏玉皇，听候处分。”随即腾云而起，二神俱不见。
　　少顷俱下，云中有霞帔而宫装者二仙女相随来，手持金尊玉杯，传诏曰：“玉帝管三十六天事，无暇听些些小讼。今赠二神天酒一尊，共十杯。有能多饮者，便直其事。”李神大喜，自称“我量素佳。”踊跃持饮，至三杯，便捧腹欲吐。素神饮毕七杯，尚无醉色。仙女曰：“汝等勿行，且俟我复命后再行。”
　　须臾，又下，颁玉带诏曰：“理不胜数，自古皆然。观此酒量，汝等便该明晓。要知世上凡一切神鬼圣贤，英雄才子，时花美女，珠玉锦绣，名书法画，或得宠逢时，或遭凶受劫，素王掌管七分，李王掌管三分。素王因量大，故往往饮醉，颠倒乱行。我三十六天日食星陨，尚被素王把持擅权，我不能作主，而况李王乎！然毕竟李王能饮三杯，则人心天理，美恶是非，终有三分公道，直到万古千秋，绵绵不断。钟某阳数虽绝，而此中消息非到世间晓谕一番，则以后告状者愈多，故且开恩增寿一纪，放他还阳，此后永不为例。”钟听毕还魂。又十二年乃死。常语人云：“李王貌清雅，如世所塑文昌神；素王貌陋，团团浑浑，望去耳、目、口、鼻不甚分明。从者诸人，大概相似，千百人中，亦颇有美秀可爱者，其党亦不甚推尊也。”钟本名护，自此乃改名悟。
　　赌钱神号迷龙
　　李某，官缙云令，以赌博被参，然性好之，不能一日离。病危时，犹拍肘床上作呼卢声。其妻泣谏曰：“气喘劳神，何苦如是？”李曰：“赌非一人所能，我有朋类数人，在床前同掷骰盆，汝等特未之见耳。”已而气绝。忽又苏醒，伸手向家人云：“速烧纸锞，替还赌钱。”妻问：“与何人决胜？”曰：“阴司赌神号称迷龙，其门下有赌鬼数千，皆受驱使。探人将托生时，便请迷龙作一花押，纳入天灵盖中。此人一落母胎，性便好赌，虽严父贤妻，万不能救。《汉书·公卿表》以博掩失侯者十余人。可见此神从古有之。或且一心贪赌，有美食而让他人食，有美妻而让他人眠，昏迷龙作祟也。但阴间赌法与世间不同，其法：聚十余鬼，同掷十三颗骰子；每子下盆，有五彩金色光者，便是全胜，群鬼以所蓄纸锞全行献上。迷龙高坐抽头，以致大富。群鬼赌败穷极，便到阳间作瘟疫，诈人酒食。汝等此时烧纸钱一万，可以放我生还。”家人信之，如其言，烧与之，而李竟瞑目长逝。或曰：渠又哄得赌本，可以放心大掷，故不返也。
　　羊骨怪
　　杭人李元，馆于沛县韩公署中，司书禀事。偶有乡亲回杭，李托带家信，命馆童调面糊封信。家童调盛碗中，李用毕，以其馀置几上。夜，闻声，以为鼠来偷食也。揭帐伺之，见灯下一小羊，高二寸许，浑身白毛，食糊尽乃去。李疑眼花，次日，特作糊待之。夜间小羊又至，因留心细观其去之所在，到窗外树下而没。次日，告知主人，发掘树下，有朽羊骨一条，骨窍内浆糊犹在。取而烧之，此后怪绝。
　　夜叉偷酒
　　直隶永平府滦州河下，每年龙王造宫，有黄、白二龙从古北口拔木运来。每木百枝，一夜叉管守之。其木在水中皆直立而行，上挂一红灯为号。关外贩木商人，每年待龙发水，然后依附运行。偶失一枝，龙怒，遣夜叉寻取。风雨大作，山石皆飞。村中民造酒八缸，一夜被夜叉偷饮立尽。惧其为患，为伐一木置水中，夜始平静。此石埭令郑公首瀛为余言。郑，滦州人。
　　披麻煞
　　新安曹媪有孙登官，定婚某氏，将娶有日，先期扫除楼房，待新娘居，房与媪卧阁相去十步许。日向夕，媪独坐楼下，闻楼上履声橐橐，意是丫鬟，不之诘也。久而声渐厉，稍觉不类，疑是偷儿，疾趋而掩执之。起推楼门，门开，举首见一人，麻冠麻鞋，手扶桐杖，立梯上层。见媪至，返身退走。媪素有胆，不计其为人为鬼，奋前相捉。其人狂奔新房，有之声，如烟一缕而没。始悟为鬼。急下楼，欲以语人，念明日婚期已届，舍此，无从觅他室，隐忍不言。
　　次夕，新妇入门，张灯设乐。散后，媪以前事在心，不能成寐。旦觇新妇，则已靓汝坐床，琴瑟之好甚笃。媪意大安，易宅之念渐差。然终以前事故，常不欲新妇独登楼。
　　一日者，妇欲登楼。问其故，以“如厕”对。劝其秉烛，以“熟径”辞。食顷不下，媪唤之，不应；遣小鬟持灯上楼，亦不见归；媪大惊。婢曰：“是或往厨下乎？”媪谓：“我坐梯次，未见他下来。”无可奈何，乃召婿，告以失妇状。举家大骇。婢忽在楼呼曰：“娘在是。”众亟视之，则新妇团伏一小漆椅下，四肢如有捆扎之状。扶出，白沫满口，气息奄然。以水浆灌之，逾时甫醒。问之，云：“遇一披麻人为祟。”媪乃哭曰：“咎在我。”因备述前事，且告以不言之故。时夜漏将残，不能移宅，拥妇偃息在床，婿秉烛坐，双鬟立左右。至五更，侍者睡去，婿亦劳倦。稍一交睫，觉灯前有披麻人破户入，直奔床前，以指掐妇颈三五下。婿奔前救护，披麻人耸身从窗棂中去，疾于飞鸟。呼妇不应，持火视之，气已绝矣。
　　或曰：此选日家不良于术，婚期犯披麻煞故也。
　　瓜棚下二鬼
　　海阳邑中刘氏女，夏日在瓜棚下刺绣。薄暮，家人铺蒲席招凉，女忽于座间顾影絮语。众怪其诞，呵之。乃大声曰：“唉！我岂若女耶？我为某村某妇，气忿缢死多年，欲得替人，故在此。”语毕大笑，举带自勒其颈。阖室尽惊，取米豆厌胜之。不退，乃哀求曰：“我女年年为他人压金线，取钱易米，家贫可怜。与汝素无冤，幸相舍。不然，天师将至，我当往诉。”鬼惧曰：“吓人，吓人。虽然，我不可以虚返，当思所以送我。”众曰：“供香楮何如？”不应。曰：“加斗酒只鸡何如？”乃有喜色，且颔之。如其言，女果醒。
　　未三日，家人方相庆，女衣袖忽又翩舞，愦语曰：“汝等如此薄待我，回想不肯干休，仍须讨替。”更作恶状，以带套颈。众察其音，不类前鬼。正惊疑间，俄闻瓜棚下纟卒々履响，仍在女口叱曰：“鬼婢！冒我姓名，来诈钱镪，辱没煞人！亟去！亟去！不然，我将讼汝于城隍神。”又劳问女家：“勿怕，此无赖鬼。我在此，他不敢为厉。”言毕，其女颊晕红潮，状若羞缩者。食顷，两鬼寂然皆退。次日，其女依旧临镜。询其事，杳然如梦。
　　老人李某，海阳人。薄暮，自邑中还家，觉腰缠重物，解视无有，勉荷而归。时已月上，家人闻叩扉声，走相问安，老人瞪目无言；为设酒脯，亦不食；愈益怪之。既而，取布幅许，悬梁间，作缢状，曰：“余缢死鬼也，今与汝翁作交代。”众惊，诘以前因。曰：“余为李氏，栖泊城中。曾至某家，祟其女于瓜棚下。因其家中哀求，我亦念伊女婉弱，是以舍去，别寻替代。奔及城门，有二大人司管甚严，不敢走过。以此日日受苦，一言难尽。”众家人曰：”城门大人既然拦阻，汝今日何能复来？”乃嘻嘻笑曰：“此实大巧事。今早，乡人以粪桶寄门侧，大人者恶其臭也，两相谓曰：‘昨宵雨歇，城头山色当佳，盍一凭眺乎？’遂约伴登山去矣。余得乘间出城。遇汝翁归，附他腰带间，蒙其负荷。急于得生，故仍欲相借重耳。”
　　众闻其言软，似可以情动者，乃哀求曰：“翁年老，墓木已拱，你不忍于弱女，宁独甘心于秃翁？如蒙哀怜，当为延名僧修法事，令你生天人境界何如？”鬼拍手喜曰：“我前在瓜棚下，原欲挽彼作此功德，视其家贫，是以勿言。今众居士既能发大愿力，余又何求？虽然，世人惯作哄鬼伎俩，惟求居士勿忘此言。”众唯唯，鬼即作顶礼状。食顷，老人已起，索水浆饮矣。
　　翌日，广延僧众，作七日道场，瓜棚下从此清净。
　　介溪坟
　　严介溪为其妻欧阳氏卜葬，召门下风水客数十人，嘱曰：“吾富贵已极，尚何他望？只望诸君择地，生子孙能再如我者而甘心焉。”诸客唯唯。未一月，有客来云：“某山有穴，葬之，子孙贵寿，与公相埒。”介溪命群客视之。一客独曰：“若葬此，子孙虽贵，但气脉太迟，恐在六七世后耳。”俱以为然。介溪买成。开穴，中有古坟墓志，摩视之，即严氏之七世祖也。介溪大骇，急加封识。然自此严氏大衰，且籍没矣。此事严后裔名秉琏者所言。
　　李半仙
　　甘肃参将李璇，自称“李半仙”，能视人一物便知休咎。彭芸楣少詹与沈云椒翰林同往占卦。彭指一砚问之，曰：“石质厚重，形有八角，此八座像也，惜是文房之需，非封疆之料。”沈将所挂手巾问之，曰：“绢素清白，自是玉堂高品，惜边幅小耳。”正笑语间，云南同知某亦来占卜，取烟管问之。曰：“管有三截，镶合而成，居官有三起三倒，然否？”曰：“然。”曰：“君此后为人亦须改过，不可再如烟管。”问：“何故？”曰：“烟管是最势利之物，用得着他，浑身火热；用不着他，顷刻冰冷。”其人大笑，惭沮而去。逾三年，彭学差任满回京，李亦入都引见。彭故意再取烟管问之，曰：“君又放学差矣。”问：“何故？”曰：“烟，非吃得饱之物；学院试差，非做得富之官。且烟管终日替人呼吸，督学终年为寒士吹嘘。将必复任。”已而果然。
　　李香君荐卷
　　吾友杨潮观，字宏度，无锡人，以孝廉授河南固始县知县。乾隆壬申乡试，杨为同考官。阅卷毕，将发榜矣，搜落卷为加批焉，倦而假寐。梦有女子年三十许，淡妆，面目疏秀，短身，青绀裙，乌巾束额，如江南人仪态，揭帐低语曰：“拜托使君，‘桂花香’一卷，千万留心相助。”杨惊醒，告同考官，皆笑曰：“此噩梦也，焉有榜将发而可以荐卷者乎？”杨亦以为然。
　　偶阅一落卷，表联有“杏花时节桂花香”之句，盖壬申二月表，题即《谢开科事》也。杨大惊，加意翻阅。表颇华赡，五策尤详明，真饱学者也以时艺不甚佳，故置之孙山外。杨既感梦兆，又难直告主司，欲荐未荐，方徘徊间，适正主试钱少司农东麓先生嫌进呈策通场未得佳者，命各房搜索。杨喜，即以“桂花香”卷荐上。钱公如得至宝，取中八十三名。拆卷填榜，乃商丘老贡生侯元标，其祖侯朝宗也。方疑女子来托者，即李香君。杨自以得见香君，夸于人前，以为奇事。
　　道士取葫芦
　　秀水祝宣臣，名维诰，余戊午同年也。其尊人某，饶于财。一日，有长髯道士叩门求见，主人问：“法师何为来？”曰：“我有一友，现住君家，故来相访。”祝曰：“此间并无道人，谁为君友？”道士曰：“现在观稼书房之第三间，如不信，烦主人同往寻之。”
　　祝与同往，则书房挂吕纯阳像。道士指笑曰：“此吾师兄也，偷我葫芦，久不见还，故我来索债。”言毕，伸手向画上作取状。吕仙亦笑，以葫芦掷还之。主人视画上，果无葫芦矣。大惊，问：“取葫芦何用？”道士曰：“此间一府四县，夏间将有大疫，鸡犬不留。我取葫芦炼仙丹，救此方人。能行善者，以千金买药备用，不特自活，兼可救世，立大功德。”因出囊中药数丸示主人，芬芳扑鼻，且曰：“今年八月中秋月色大明时，我仍来汝家，可设瓜果待我。此间人民，恐少一半矣。”祝心动，曰：“如弟子者可行功德乎？”曰：“可。”乃命家僮以千金与之。道士束负腰间，如匹布然，不觉其重。留药十丸，拱手别去。祝举家敬若神明，早晚礼拜。
　　是年，夏间无疫，中秋无月，且风雨交加，道士亦杳不至。
　　火焚人不当水死
　　泾县叶某，与人贸易安庆。江行遇风，同船十馀人半溺死矣，独叶坠水中，见红袍人抱而起之，因以得免。自以为获神人之助，后必大贵。亡何，家居不戒于火，竟烧死。
　　城隍杀鬼不许为{渐耳}
　　台州朱始女，已嫁矣，夫外出为贾。忽一日，灯下见赤脚人，披红布袍，貌丑恶，来与亵狎，且云：“娶汝为妻。”妇力不能拒，因之痴迷，日渐黄瘦。当怪未来时，言笑如常；来，则有风肃然。他人不见，惟妇见之。
　　妇姊夫袁承栋，素有拳勇，妇父母将女匿袁家。数日，怪不来。月余，踪迹而至。曰：“汝乃藏此处乎！累我各处寻觅。及访知汝在此处，我要来，又隔一桥。桥神持棒打我，我不能过。昨日将身坐在担粪者周四桶中，才能过来。此后汝虽藏石柜中，吾能取汝。”
　　袁与妇商量持刀斫之，妇指怪在西则西斫，指怪在东则东斫。一日，妇喜拍手曰：“斫中此怪额角矣。”果数日不至。已而布缠其额，仍来为祟。袁发鸟枪击之，怪善于闪躲，屡击不中。一日，妇又喜曰：“中怪臂矣。”果数日不来。已而布缠其臂又来，入门骂曰：“汝如此无情，吾将索汝性命。”殴撞此妇，满身青肿，哀号欲绝。
　　女父与袁连名作状焚城隍庙。是夜，女梦有青衣二人持牌唤妇听审，且索差钱曰：“此场官司，我包汝必胜，可烧锡锞二千谢我。你莫赚多，阴间只算九七银二十两。此项非我独享，将替你为铺堂之用，凭汝叔绍先一同分散，他日可见个分明。”绍先者，朱家已死之族叔也。如其言，烧与之。五更，女醒，曰：“事已审明，此怪是东埠头轿夫，名马大。城隍怒其生前作恶，死尚如此，用大杖打四十，戴长枷在庙前示众。”从此，妇果康健，合家欢喜。
　　未三日，又痴迷如前，口称：“我是轿夫之妻张氏。汝父、汝姊夫将我夫告城隍枷责，害我忍饥独宿，我今日要为夫报仇。”以手爪掐妇眼，眼几瞎。女父与承栋无奈何，再焚一牒与城隍。是夕，女又梦鬼隶召往，怪亦在焉。城隍置所焚牒于案前，慎目厉声曰：“夫妻一般凶恶，可谓‘一床不出两样人’矣，非腰斩不可。”命两隶缚鬼持刀截之，分为两段，有黑气流出，不见肠胃，亦不见有血。旁二隶请曰：“可准押往鸦鸣国为{渐耳}否？”城隍不许，曰：“此奴作鬼便害人，若作{渐耳}必又害鬼。可扬灭恶气，以断其根。”两隶呼长须者二人，各持大扇扇其尸，顷刻化为黑烟，散尽不见。囚其妻，械手足，充发黑云山罗刹神处充当苦差。命原差送妇还阳。女惊而醒。
　　从此，朱妇安然，仍回夫家，生二子一女，至今犹存。鬼所云“担粪周四”者，其邻也。问之，曰：“果然可疑，我某日担空桶归，压肩甚重。”
　　●卷四
　　吕蒙涂脸
　　湖北秀才钟某，唐太史赤子之表戚也。将赴秋试，梦文昌神召，跪殿下。不发一言，但呼之近前，取笔向砚上蘸极浓墨涂其脸几满。大惊而醒，虑有污卷之事，意忽忽不乐。随入场，倦，在号檐中假寐。见有伟丈夫掀其号帘，长髯绿袍，乃关帝也。骂曰：“吕蒙老贼！你道涂抹面孔，我便不认得你么！”言毕不见，钟方悟前生是吕蒙，心甚惶悚。是年，获隽。后十年，选山西解梁知县。到任三日，往谒武庙，一拜不起。家人视之，业已死矣。
　　郑细九
　　扬州名奴，多以细称。细九者，商人郑氏奴也。郑家主母病革，忽苏，矍然而起，曰：“事大可笑。我死何妨，不应托生于细九家为儿，以故我魂已出户，到半途得此消息，将送我者打脱而返。”言毕，道“口喝”，索青菜汤。家人煮之。咽少许，仍仆于床，瞑目而逝。须叟，郑细九来报，家中产一儿，口含菜叶，啼声甚厉。嗣后，郑氏颇加恩养，不敢以奴产子待也。
　　替鬼做媒
　　江浦南乡有女张氏，嫁陈某，七年而寡，日食不周，改适张姓。张亦丧妻七年，作媒者以为天缘巧合。婚甫半月，张之前夫附魂妻身曰：“汝太无良！竟不替我守节，转嫁庸奴！”以手自批其颊。张家人为烧纸钱，再三劝慰，作厉如故。未几，张之前妻又附魂于其夫之身，骂曰：“汝太薄情！但知有新人，不知有旧人！”亦以手自击撞。举家惊惶。
　　适其时原作媒者秦某在旁，戏曰：“我从前既替活人作媒，我今日何妨替死鬼作媒。陈某既在此索妻，汝又在此索夫，何不彼此交配而退；则阴间不寂寞，而两家活夫妻亦平安矣。何必在此吵闹耶？”张面作羞缩状，曰：“我亦有此意，但我貌丑，未知陈某肯要我否？我不便自言。先生既有此好意，即求先生一说，何如？”秦乃向两处通陈，俱唯唯。忽又笑曰：“此事极好，但我辈虽鬼，不可野合，为群鬼所轻。必须媒人替我剪纸人作舆从，具锣鼓音乐，摆酒席，送合欢杯，使男女二人成礼而退，我辈才去。”张家如其言，从此，两人之身安然无恙。乡邻哄传某村替鬼做媒，替鬼做亲。
　　鬼有三技过此鬼道乃穷
　　蔡魏公孝廉常言：“鬼有三技：一迷二遮三吓。”或问：“三技云何？”曰：我表弟吕某，松江廪生，性豪放，自号豁达先生。尝过泖湖西乡，天渐黑，见妇人面施粉黛，贸贸然持绳索而奔。望见吕，走避大树下，而所持绳则遗坠地上。吕取观，乃一条草索。嗅之，有阴霾之气。心知为缢死鬼。取藏怀中，径向前行。其女出树中，往前遮拦，左行则左拦，右行则右拦。吕心知俗所称‘鬼打墙’是也，直冲而行。鬼无奈何，长啸一声，变作披发流血状，伸舌尺许，向之跳跃。吕曰：“‘汝前之涂眉画粉，迷我也；向前阻拒，遮我也；今作此恶状，吓我也。三技毕矣，我总不怕，想无他技可施。尔亦知我素名豁达先生乎？’鬼仍复原形跪地曰：‘我城中施姓女子，与夫口角，一时短见自缢。今闻泖东某家妇亦与其夫不睦，故我往取替代。不料半路被先生截住，又将我绳夺去。我实在计穷，只求先生超生。’吕问：‘作何超法？’曰：‘替我告知城中施家，作道场，请高僧，多念《往生咒》，我便可托生。’吕笑曰：‘我即高僧也。我有《往生咒》，为汝一通。’即高唱曰：‘好大世界，无遮无碍。死去生来，有何替代？要走便走，岂不爽快！’鬼听毕，恍然大悟，伏地再拜，奔趋而去。”后土人云：此处向不平静，自豁达先生过后，永无为祟者。
　　鬼多变苍蝇
　　徽州状元戴有祺，与友夜醉，玩月出城，步回龙桥上。有蓝衣人持伞从西乡来，见戴公，欲前不前。疑为窃贼，直前擒问。曰：“我差役也，奉本官拘人。”戴曰：“汝太说谎。世上只有城里差人向地外拘人者，断无城外差人向城里拘人之理！”蓝衣者不得已，跪曰：“我非人，乃鬼也，奉阴官命，就城里拘人是实。”问：“有牌票乎？”曰：“有。”取而视之，其第三名即戴之表兄某也。戴欲救表兄，心疑所言不实，乃放之行，而坚坐桥上待之。四鼓，蓝衣者果至。戴问：“人可拘齐乎？”曰：“齐矣。”问：“何在？”曰：“在我所持伞上。”戴视之，有线缚五苍蝇在焉，嘶嘶有声。戴大笑，取而放之。其人惶急，踉跄走去。天色渐明，戴入城，至表兄处探问。其家人云：“家主病久，三更已死，四更复活，天明则又死矣。”
　　江宁刘某，年七岁，肾囊红肿，医药罔效。邻有饶氏妇，当阴司差役之事，到期，便与夫异床而寝，不饮不食，若痴迷者。刘母托往阴司一查。去三日，来报曰：“无妨也。二郎前世好食田鸡，剥杀太多，故今世群鸡来啮，相与报仇。然天生田鸡，原系供人食者，虫鱼皆八蜡神所管，只须向刘猛将军处烧香求祷，便可无恙。”如其言，予疾果痊。
　　一日者，饶氏睡两日夜方醒；醒后满身流汗，口去喘不已。其嫂问故，曰：“邻妇某氏，凶恶难捉，冥王差我拘拿。不料他临时尚强有力，与我斗多时。幸亏我解下缠足布捆缚其手，裁得牵来。”嫂曰：“现在何处？”曰：“在窗外梧桐树上。”嫂往观之，见无别物，只头发拴一苍蝇。嫂戏取蝇夹入针线箱中。未几，闻饶氏在床上有呼号声，良久乃苏，曰：“嫂为戏太虐！阴司因我拿某妇不到，重责三十板，勒限再拿。嫂速还我苍蝇，为免再责。”嫂视其臀，果有杖痕，始大悔，取苍蝇付之。饶氏取含口中睡去，遂亦平静。自此，不肯替人间查阴司事矣。
　　严秉
　　严秉，作云南禄劝县。县署东偏有屋三间，封锁甚严。相传狐仙所居，官到必祭。严循例致祭。其妻某必欲观之，屡伺门侧，不得见。一日，见美妇人倚窗梳头。妻素悍妒，虑惑其夫，率奴婢持棒冲入乱殴。美妇化作白鹅，绕地哀鸣。秉取印印其背，遂现原形委地，堕胎而死，胎中两小狐也。严取朱笔点其额，两小狐亦死。取大小狐投之火中，自此署中无狐，而严氏亦无恙。又一年，其妻怀孕，生双胞，头上各有一点红，如朱笔所点。妻大惊而陨。严以痛妻故，未几，亦病亡。小儿终不育。
　　奉新奇事
　　江西奉新村民李氏妇，生产三日，胎不下，其姑率三女守之。以倦故，又请邻妇三人轮流守护。一妇姓孙，有儿尚襁褓，不能同往，乃交托外婆家而率长子名钟者同往。钟已弱冠入学，虑夜间寂寞，乃持书一卷往。次日将午，其门内绝无人声，戚里疑之，打门入，则产妇死于床，七人死于地。七人中，六人衣服面目无他异，惟气绝而已，独孙秀才身尚端坐，右手执书如故。其左臂自肩以下，全身烧毁，直至脚底，黑如煤炭。合村大噪，鸣于官。急相验，命且掩埋，亦无从申报也。此事彭芸楣少司马为余言。
　　智恒僧
　　苏州陈国鸿，彭芸楣先生丁酉乡试所取孝廉，性好古玩。家园内有种荷花缸，年久不起，陈命扛起，阅其款识。缸下又得一坛，黄碧色，花纹甚古，中有淤泥朽骨数片。陈投骨于水，携坛入室。夜，梦一僧来曰：“我唐时僧智恒也。汝所取磁坛，乃我埋骨坛，速还我骨而土掩焉。”陈素豪，告友朋，不以为意。又三日，其母梦一长眉僧挟一恶状僧至，曰：“汝子无礼，贪我磁坛，抛撒我骨，我诉之不理，欺我老耳。我师兄大千闻之不平，故同来索汝子之命。”母惊醒，命家人遍寻所弃之骨，仅存一片。问孝廉，则已迷闷，不省人事矣。未十日而病亡。
　　三斗汉
　　三斗汉者，粤之鄙人也，其饭须三斗粟乃饱，人故呼为“三斗汉”。身长一丈，围抱不周。须虬面黑，乞食于市，所得莫能果腹。一日，之惠州，戏于提督军门外，双手挈二石狮去。提督召之，则仍挈双石狮而来。提督命五牛曳横木于前，三斗汉挽其后，用鞭鞭牛，牛奋欲奔，终不能移尺寸。提督奇其力，赏食马粮，使入伍学武。乃跪求云：“小人食须三斗粟，愿倍其粮。”提督许之。习武有年，驰马辄坠，箭发不中，乃改步卒。郁郁不得志而归，游于潮州。值潮之东门修湘子桥。桥梁石长三丈余，宽厚皆尺五。众工构天架，数十人挽之，莫能上。三斗汉从旁笑曰：“如许众人，面汗背，犹不能升一条石块耶！”众怒其妄，命试之。遂登架，独挽而上，众股栗。桥洞故有百数，辛卯年圮其三，郡丞范公捐俸倡修，见此人能独挽巨石，费省工速，遂命尽挽其余，赏钱数十千。不一月，食尽去，莫知所之。或云饿死于澄江。
　　苏南村
　　桐邑有苏南村者，病笃昏迷，问其家人曰：“李耕野、魏兆芳可曾来否？”家人莫知，漫应之。顷又问，答以：“未曾来”。曰：“尔等当着人唤他速来。”家人以为谩语，不应。乃长叹欲逝。家人仓皇遣健足奔市，购纸轿一乘。至，则见舆夫背有“李耕野”、“魏兆芳”字样，乃恍然悟，急焚之，而其气始绝。舆夫姓字，乃好事者戏书也，竟成为真，亦奇。
　　叶生妻
　　桐城邑西牛栏铺界叶生，笔耕糊口，父兄业农。乾隆癸卯春，佃其族人田于牌门庄，阖室移居于是。其妻年十八，素端重寡言，忽发颠谩骂，其音不一，惟骂李某“丧绝天良，毁我辈十人冢，盖造房屋，好生受用，将我等骸骨践踏污秽。”叶生不解，询邻老，始知房主李某于康熙时平坟架屋，事实有之。乃诘其妻云：“平坟做屋，实李某事，于我何干？”妻答云：“当时李某气焰甚高，我等忍气不言，多出游避之。今看尔家运低，故在此泄忿。”骂音中惟此厉声者最恶，其九音偶尔相间，亦略平和。生许以拆屋培冢，答云：“屋有主人，尔不能擅拆，盍往商量？”生奔请李姓来，其妻引至堂西两正屋内指示曰：“此二椁也。此四坟也，其牖旁乃二女坟，我坟在床后墙下。”李问：“尔何人？”答云：“我阮姓孚名，年二十二，前明正德间儒生。读书白鹤观，戏习道教，竟成羽士。偶为贪色逾墙，被辱自缢。葬此十人中，惟我受践踏污秽更苦，故我纠合伊等同来。”李云：“汝骨在何处？”答曰：“正中一冢掘下三尺，见棺黑色者，是我也。”李踌躇不敢掘，鬼骂不息。远近劝者络绎而至，在问必答。或烧纸钱求之，其九鬼亦从旁劝解，音皆自其妻口中出。缢鬼骂曰：“汝等九个赌贼！得受叶家纸钱，彼此赶老羊快活，便来劝我么？”自是九鬼无声，惟缢鬼独闹。生请羽士禳解，属塾师陈某作荐送文。鬼大笑曰：“不通之极！某故事用错，某处文词鄙俗。况送我文，当求我，不应以威胁我。”塾师惭赧，唯唯而已。道士诵经略错，必加切责。
　　生之戚有程氏者，家素丰，方到门，鬼曰：“富翁来矣，当备好茶。”章孝廉甫与生有姻，将到，鬼曰：“文星至矣，求为我作墓志。”章口占一律赠之，曰：“当年底事竟投环？遗体飘零瘗此间。茅屋妄成将拆去，高封误毁已培还。从兹独乐安黄壤，还望垂怜放翠鬟。他日超升借法力，直排阊阖列仙班。”鬼谢曰：“蒙奖太过。孚有风流罪过，安能排阊阖列仙班乎！惟五、六二语见教极是，吾遵命去矣。”临去，呼叶生字，告之曰：“吾不受道士忏悔，受文人忏悔，亦未忘结习故也。尔盍镌诗墓石以光泉壤？”生妻瞑目无言。越一日，乃醒。
　　七盗索命
　　杭州汤秀才世坤，年三十馀，馆于范家。一日晚坐，生徒四散。时冬月，畏风，书斋窗户尽闭。夜交三鼓，一灯荧然，汤方看书，窗外有无头人跳入，随其后者六人，皆无头，其头悉用带挂腰间，围汤，而各以头血滴之，涔涔冷湿，汤惊迷不能声。适馆僮持溺器来，一冲而散。汤陨地不醒，僮告主人，急来救起，灌姜汤数瓯，醒，具道所以，因乞回家。主人唤肩舆送之，天已大明。家住城隍山脚下，将近山，汤告舆夫不肯归家，愿仍至馆。云：未至山脚下，望见夜中七断头鬼昂然高坐，似有相待之意。主人无奈何，仍延馆中。遂大病，身热如焚。
　　主人素贤，为迎其妻来侍汤药。未三日，卒。已而苏，谓妻曰：“吾不活矣，所以复苏者，冥府宽恩，许来相诀故也。昨病重时，见青衣四人拉吾同行，云‘有人告发索命事’。所到，黄沙茫茫，心知阴界，因问：‘吾何罪？’青衣曰：‘相公请自观其容便晓矣。’吾云：‘人不能自见其容，作何观法？’四青衣各赠有柄小镜，曰：‘请相公照。’如其言，便觉庞然魁梧，须长七八寸，非今生清瘦面貌。前生姓吴，名锵，乃明季娄县知县。七人者，七盗也，埋四万金于某所，被获后，谋以此金贿官免死，托娄县典史许某转请于我。许匿取二万，以二万说我。我彼时明知盗罪难逭，拒之。许典史引《左氏》‘杀汝，壁将焉往’之说，请掘取其金而仍杀之。我一时心贪，竟从许计，此时悔之无及。乃随四人行至一处，宫阙壮丽，中坐衮袍阴官，色颇和。吾拜伏阶下，七鬼者捧头于肩，若有所诉。诉毕，仍挂头腰间。吾哀乞阴官。官曰：‘我无成见，汝自向七鬼求情。’吾因转向七鬼叩头云：‘请高僧超度，多烧纸钱。’鬼俱不肯，其头摇于腰间，狞恶殊甚。开口露牙，就近来咬我颈。阴官喝曰：‘盗休无礼。汝等罪应死，非某枉法。某之不良，有取尔等财耳。但起意者典史，非吴令，似可缓索渠命。’七鬼者又各以头装颈，哭曰：‘我等向伊索债，非常命也。彼食朝廷俸而贪盗财，是亦一资也。许典史久已被我等咀嚼矣。困吴令初转世为美女，嫁宋尚书牧仲为妾，宋贵人有文名，某等不敢近。今又托生汤家，汤祖宗素积德，家中应有科目。今年除夕，渠之姓名将被文昌君送上天榜，一入天榜，则邪魔不敢近，我等又休矣。千载一时，寻捉非易，愿官勿行妇人之仁。’阴官听毕蹙额曰：‘盗亦有道，吾无如何。汝姑回阳间，一别妻孥可也。’以此，我得暂苏。”语毕，不复开口。妻为焚烧黄白纸钱千百万，竟无言而卒。
　　汤氏别房讳世昌者，次年乡试及第，中进士，入词林，人皆以为填天榜者所抽换矣。
　　陈清恪公吹气退鬼
　　陈公鹏年未遇时，与乡人李孚相喜。秋夕，乘月色过李闲话。李故寒士，谓陈曰：“与妇谋酒不得，子少坐，我外出沽酒，与子赏月。”陈持其诗卷坐观待之。门外有妇人蓝衣蓬首开户入，见陈，便却去。陈疑李氏戚也，避客，故不入，乃侧坐避妇人。妇人袖物来，藏门槛下，身走入内。陈心疑何物，就槛视之，一绳也，臭，有血痕。陈悟此乃缢鬼，取其绳置靴中，坐如故。
　　少顷，蓬首妇出，探藏处，失绳，怒，直奔陈前，呼曰：“还我物！”陈曰：“何物？”妇不答，但耸立张口吹陈，冷风一阵如冰，毛发噤<齿介>，灯荧荧青色将灭。陈私念：鬼尚有气，我独无气乎？乃亦鼓气吹妇。妇当公吹处，成一空洞，始而腹穿，继而胸穿，终乃头灭。顷刻，如轻烟散尽，不复见矣。
　　少顷，李持酒入，大呼：“妇缢于床！”陈笑曰：“无伤也，鬼绳尚在我靴。”告之故，乃共入解救，灌以姜汤，苏，问：“何故寻死？”其妻曰：“家贫甚，夫君好客不已。头止一钗，拔去沽酒。心闷甚，客又在外，未便声张。旁忽有蓬首妇人，自称左邻，告我以夫非为客拔钗也，将赴赌钱场耳。我愈郁恨，且念夜深，夫不归，客不去，无面目辞客。蓬首妇手作圈曰：‘从此入即佛国，欢喜无量。’余从此圈入，而手套不紧，圈屡散。妇人曰：‘取吾佛带来，则成佛矣。’走出取带，良久不来。余方冥然若梦，而君来救我矣。”访之邻，数月前果缢死一村妇。
　　陈圣涛遇狐
　　绍兴陈圣涛者，贫士也，丧偶。游扬州，寓天宁寺侧一小庙，庙僧遇之甚薄。陈见庙有小楼扃闭，问僧何故。僧曰：“楼有怪。”陈必欲登，乃开户入。见几上无丝毫尘，有镜架梳篦等物。大疑，以为僧藏妇人，不语出。过数日，望见美妇倚楼窥，陈亦目挑之。妇腾身下，已至陈所。陈始惊以为非人。其妇曰：“我仙也，汝毋怖，为有夙缘故耳。”款接甚殷，竟成夫妇。
　　每月朔，妇告假七日，云：“往泰山娘娘处听差。”陈乘妇去，启其箱，金玉灿然。陈一丝不取，代扃锁如初。妇归，陈私谓曰：“我贫甚，而君颇有余资，盍假我屯货为生业乎？”妇曰：“君骨相贫，不能富，虽作商贾无益。且喜君行义甚高，开我之箱，分文不取，亦足敬也。请资君衣食。”自后，陈不起炊，中馈之事，妇主之。
　　居年余，妇谓陈曰：“妾所蓄金已为君捐纳飞班通判，赴京投供，即可选也。妾请先入京师置屋待君。”陈曰：“娘子去，我从何处访寻？”曰：“君第入都，到彰义门，妾自遣人相迎。”陈如其言，后妇人两月入都，至彰义门，果有苍头跪曰：“主君到迟，娘娘相待久矣。”引至米市胡同，则崇垣大厦，奴婢数十人皆跪迎叩头如旧曾服侍者。陈亦不解其故。登堂，妇人盛服出迎，携手入房。陈问：“诸奴婢何以识我？”曰：“勿声张。妾假君形貌赴部投捐，又假君形貌买宅立契，诸奴婢投身时，亦假君形貌以临之，故皆认识君。”因私教陈曰：“若何姓，若何名，唤遣时须如我所嘱，毋为若辈所疑。”陈喜甚，因通书于家。
　　明年，陈之长子来，知父已续娶后母，入房拜见。母慈恤倍至，如所生。子亦孝敬不违。妇人曰：“闻儿有妇，何不偕来？明年可同至别驾任所。”长子唯唯。妇人赠舟车费，迎其妻入京同居。忽一日，门外有少年求见。陈问：“何人？”少年曰：“吾母在此。”陈问妇人，妇人曰：“是吾儿，妾前夫所生也。”唤入，拜陈，并拜陈之长子，呼为兄。
　　居亡何，妇假日也，不在家；长子亦外出。妻王氏方梳妆，少年窥嫂有色，排窗入，拥抱求欢。王不可，少年强之，弛下衣，以阴示嫂，茎头无肉而有毛，尖挺如立锥。王愈畏恶，大呼乞命。少年惧，奔出。王之裙褶已毁裂矣。长子夜归被酒，见妻容色有异，问之，具道所以。长子不胜忿，拔几上刀寻少年。少年已卧，就帐中斫之。烛照，一狐断首而毙。陈知其事，惊骇。惧妇人假满归，必索其子命，乃即夜父子逃归绍兴。官不赴选，一钱不得着身，贫如故。
　　长鬼被缚
　　竹墩沈翰林厚余，少与友张姓同学读书。数日张不至，问之，张患伤寒甚剧，因往问候。入门悄然，将升堂，见堂上先有一长人端坐，仰面视堂上题额。沈疑非人，戏解腰带，潜缚其两腿。长人惊，转面相视。沈叩以“何处来？”长人云：“张某当死，余为勾差，当先来与其家堂神说明，再动手勾捉。”沈以张“寡母在堂，未娶无子，胡可以死？”恳画计缓之。长人亦有怜色，而谢以无术。沈代恳再三，长人曰：“只一法耳。张明日午时当死，先期有冥使五人偕余自其门外柳树下入。冥中鬼饥渴久，得饮食即忘事。君可预设两席，置六人座，君候于门外柳树边。有旋风自上而下，即拱揖入门，延之入座，勤为劝酬。视日影逾午，则起散。张可以免。”沈允诺，即入语张家人。届期，一一如所教。张至巳刻，已昏晕；当午，惟存一息；外席散，而神气渐复。沈大喜。
　　归月余，夜梦前长人作痛楚状攒眉告曰：“前为君画策，张君得延一纪，入学，且当中某科副车，举二子。而余以泄冥事，为同辈所告，责四十板革役矣。余本非鬼，乃峡石镇挑脚夫刘先。今遭冥责，不复能行起。尚有三年阳数未终，须君语张君给日用费，终我余年。”沈语张，张即持数十金偕沈买舟访之，果得其人，方以瘫疾卧床。乃拜谢床下，以所携金赠之而返。张后一如梦中所语。
　　西园女怪
　　杭郡周姓者，与友陈某游邗上，住某绅家。时初秋，尚有馀暑，所居屋颇隘。主人西园精舍数间，颇幽静，面山临池。二人移榻其中，数夜安然。
　　一夕，步月至二鼓，入室将寝，闻庭外步さ声，徐徐吟曰：“春花成往事，秋月又今宵。回首巫山远，空将两鬓凋。”两人初疑主人出游，既而语气不类，披衣窃视，见一美女背栏干立。两人私语：未闻主人家有此人，且装束殊不似近时，得毋贡所谓鬼魅者此乎？陈少年情动，曰：“有此丽质，魅亦何妨？”因呼曰：“美女何不入室一谈？”庭外应声曰：“妾可入，君独不可出耶？”陈拉周启户出，不复见人。呼之，随呼随应，而人不可得。寻声以往，若在树间，审视之，则柳枝下倒悬一妇人首。二人骇极大呼。首坠地，跳跃而来。二人急奔避入室，首已随至。两人关门，尽力抵之；首啮门限，咋咋有声。俄闻鸡鸣，首跳跃去，至池而投。两人迨天明，急移住旧所，各病虐数十日。
　　雷诛营卒
　　乾隆三年二月间，雷震死一营卒。卒素无恶迹，人咸怪之。有同营老卒告于众曰：“某顷已改行为善，二十年前披甲时曾有一事，我因同为班卒，稔知之。某将军猎皋亭山下，某立帐房于路旁。薄暮，有小尼过帐外。见前后无人，拉入行奸。尼再四抵拦，遗其裤而逸。某追半里许，尼避入一田家，某怅怅而返。尼所避之家仅一少妇，一小儿，其夫外出佣工。见尼入，拒之。尼语之故，哀求假宿。妇怜而许之，借以己裤。尼约以“三日后，当来归还”，未明即去。夫归，脱垢衣欲换。妇启箧，求之不得，而己裤故在，因悟前仓卒中误以夫裤借去。方自咎未言，而小儿在旁曰：“昨夜和尚来穿去耳。”夫疑之，细叩踪迹。儿具告：和尚夜来哀求阿娘，如何留宿，如何借裤，如何带黑出门。妇力辩是尼非僧，夫不信，始以詈骂，继加捶楚。遍告邻佑。邻佑以事在昏夜，各推不知。妇不胜其冤，竟缢死。次早，其夫启门，见女尼持裤来还，并篮贮糕饵为谢。其子指以告父曰：“此即前夜借宿之和尚也。”夫悔，痛杖其子，毙于妇柩前，己亦自缢。邻里以经官不无多累，相与殡殓，寝其事。
　　次冬，将军又猎其地。土人有言之者，余虽心识为某卒，而事既寝息，遂不复言。曾密语某，某亦心动，自是改行为善，冀以盖愆，而不虞天诛之必不可逭也。
　　青龙党
　　杭州旧有恶少歃血结盟，刺背为小青龙，号“青龙党”，横行闾里。雍正末年，臬司范国擒治之，死者十之八九，首恶董超，竟以逃免。乾隆某年冬，梦其党数十人走告曰：“子为党首，虽幸逃免，明年当伏天诛。”董惶恐求计，众曰：“计惟投保叔塔草庵僧为徒，力持戒行，或可幸免。”董梦觉，访之塔下，果有老僧结草棚趺坐诵经。董长跪泣涕，自陈罪戾，愿度为弟子。老僧初犹逊谢，既见其情真，乃与剪发为头陀，令日间诵经，夜沿山敲木鱼念佛号。自冬至春，修持颇力。
　　四月某日，从市上化斋归，小憩土地祠。朦胧睡去，见其党来促曰：“速归！速归！今夕雷至矣！”董惊觉，踉跄归棚，天已昏黑，果有雷声。董以梦告僧。憎令跪己膝下，两袖蒙其顶而诵经如故。不数刻，电光绕棚，霹雳连下，或中棚左石，或中棚右树，如是者七八击，皆不得中。少顷，风雷俱止，云开见月。老僧谓难已过，掖以起曰：“从此当无事矣。”董惊魂少定，拜谢老憎，出棚外。忽电光烁然，震霆一声，已毙石上。
　　陈州考院
　　河南陈州学院衙堂后有楼三间封锁，相传有鬼物。康熙中，汤西崖先生以给谏视学其他，亦以老吏言，扃其楼如故。时值盛暑，幕中人多屋少，杭州王秀才，中州景秀才考祥，居常以胆气自壮，欲移居高楼。汤告以所闻，不信。断锁登楼，则明窗四敞，梁无点尘，愈疑前言为妄。景榻于楼之外间，王榻于楼之内间，让中一间为起座所。
　　漏下二鼓，景先睡，王从中间持烛归寝，语景曰：“人言楼有祟，今数夕无事，可知前人无胆，为书吏所愚。”景未答，便闻楼梯下有履声徐徐登者。景呼王曰：“楼下何响？”王笑曰：“想楼下人故意来吓我耳。”少顷，其人连步上，景大窘，号呼；王亦起，持烛出。至中间，灯光收缩如萤火。二人惊，急添烧数烛。烛光稍大，而色终青绿。楼门洞开，门外立一青衣人，身长二尺，面长二尺，无目无口无鼻而有发，发直竖，亦长二尺许。二人大声唤楼下人来，此物遂倒身而下。窗外四面啾啾然作百种鬼声，房中什物皆动跃。二人几骇死，至鸡鸣始息。
　　次日，有老吏言：先是溧阳潘公督学时，岁试毕，明日当发案，潘已就寝。将二更，忽闻堂上击鼓声。潘遣僮问之，值堂吏曰顷有披发妇人从西考棚中出，上阶求见大人。吏以深夜，不敢传答。曰：“吾有冤，欲见大人陈诉。吾非人，乃鬼也。”吏惊仆，鬼因自击鼓。署中皆惶遽，不知所为。仆人张姓者，稍有胆，乃出问之。鬼曰：“大人见我何碍？今既不出，即烦致语：我，某县某生家仆妇也。主人涎我色奸我，不从，则鞭挞之。我语夫，夫醉后有不逊语，渠夜率家人杀我夫喂马。次早入房，命数人抱我行奸。我肆口詈之，遂大怒，立捶死，埋后园西石槽下。沉冤数载，今特来求申。”言毕大哭。张曰：“尔所告某生，今来就试否？”鬼曰：“来，已取第二等第十三名矣。”张入告潘公。公拆十三名视之，果某生姓名也，因令张出慰之曰：“当为尔檄府县查审。”鬼仰天长啸去。潘次日即以访闻檄县，果于石槽下得女尸，遂置生于法。此是衙门一异闻，而楼上之怪，究不知何物也。王后举孝廉，景后官侍御。
　　符离楚客
　　康熙十二年冬，有楚客贸易山东，由徐州至符离。约二鼓，北风劲甚，见道旁酒肆灯火方盛。入饮，即假宿焉。店中人似有难色，有老者怜其仓迫，谓曰：“方设馔以待远归之士，无余酒饮君。右有耳房，可以暂宿。”引客进。
　　客饥渴甚，不能成寐，闻外间人马喧声，心疑之。起，从门隙窥，见店中匝地皆军士，据地饮食，谈说兵间事。皆不甚晓。少顷，众相呼曰：“主将来矣。”远远有呵殿声，咸趋出迎候。见纸灯数十，错落而来，一雄壮长髯者下马，入店上坐，众人伺立门外。店主人具酒食上，啜有声。毕，呼军士入曰：“尔辈远出久矣，各且归队，吾亦少憩，俟文书至，再行未迟。”众诺而退。随呼曰：“阿七，来！”有少年军士从店左门出，店中人闭门避去。阿七引长髯者入左门，门隙有灯射出。客从右耳房潜至左门隙窥之，见门内有竹床，无睡具，灯置地上。长髯者引手撼其头，头即坠下，放置床上。阿七代捉其左右臂，亦皆坠下，分置床内外。然后倒身卧于床，阿七摇其身，自腰下对裂作两段，倒于地。灯亦旋灭。客悸甚，飞趋耳房，以袖掩面卧，辗转不能寐。
　　遥闻鸡鸣一二次，渐觉身冷。启袖，见天色微明，身乃卧乱树中。旷野无屋，亦无坟堆。冒寒行三里许，始有店。店主人方开门，迓客问客来何早？客告以所遇，并问所宿为何地？曰：“此间皆旧战场也。”
　　徐氏疫亡
　　雍正壬子冬，杭城徐姓嫁女某家。杭俗：弥月行双回门礼。是日，婿饮于徐，徐为设榻厅楼下。婿就帐未寝，闻楼梯有行步声，见四人下楼立灯前：一纱帽朱衣，一方巾道服，馀二人皆暖帽皮袍，相与叹息。少顷，有女装者五人，亦来掩泣于灯前。有高年妇人指帐中曰：“可托此人？”纱帽者摇手曰：“无济。”且泣曰：“吾当求张先生存吾门一线耳。”互相劝慰，或坐或行。婿悸极，不能出声。迨五鼓，方相扶上楼。桌下忽走出一黑面人，急上梯挽红衣者曰：“独不能为我留一线耶！”红衣者唯唯。时鸡已鸣，黑面人奔桌下去。婿候窗微亮，披衣入内，叩楼上何人所居，曰：“新年供祖先神像，无人住也。”婿上楼观像，衣饰状貌与所见不同，心不解所以，秘而不言。
　　先是，徐家三子皆受业于张有虔先生，是年，张馆松江。五月中，以母病归，乞其弟子往权馆。徐故富家，皆不欲出。张强之，主人命第三子往。有阿寿者，奴产子也，向事张谨，因命同往。主仆出门，未二十日，杭州虾蟆瘟大作。徐一家上下十二口，死者十人，惟第三子与阿寿以外出故免。闻丧，归。婿以所见语之，徐愕然曰：“阿寿之父名阿黑，以面黑故也，君所见从桌下出者是矣。”
　　蒋文恪公说二事
　　余座主蒋文恪公，居李广桥赐第。自言：少时读书平台，其地与他屋隔远，每夜坐呼人，辄有应声而无人至。一夜欲溲，窗外月不甚明，又无相伴者，乃呼其所随僮名，应声答。令之入，卒不入。启户出，见一人方枕外墙门阈，以头向内而应。公初疑为某僮醉，骂之，其卧如故。公怒，行至阈连，思扑之，见所卧人长三尺，方巾皂衣，白须，如世所塑土地样。公喝之，其人冉冉没矣。
　　公父文肃公戒子孙不得近优人，故终文肃之世，从无演戏觞客之事。文肃殁后十年，文恪稍稍演戏，而不敢蓄养令人。老奴顾升乘文恪燕坐，谈及梨园，怂恿曰：“外间优人总不若家伶为佳，且便于传唤。家中奴产子甚众，何不延教师择数奴演之？”文恪心动，未答。忽见顾升惊怖，面色顿异，两手如受桎梏，身倒于地，以头钻入椅脚中，由一椅脚穿至第二椅脚，由第二椅脚穿至第三椅脚。自首至足，若纳于匣。呼之不应。公急召巫医，百计解救。夜半始苏，曰：“怕杀！怕杀！方前言毕时，见一长人ㄏ奴出，先老主人坐堂上，声色俱厉，曰：‘尔为吾家世仆，吾之遗训，尔岂不知！何得导五郎蓄戏子？着捆打四十，活掩棺中！’奴闷绝，不知所为。最后闻远远有呼唤声，奴在棺中，欲应不能。后稍觉清快，亦不知何以得出。”验其臀，果有青黑痕。
　　猎户除狐
　　海昌元化镇，有富家，卧房三间在楼上。日间，人俱下楼理家务。一日其妇上楼取衣，楼门内闭，加橛焉。因思：家中人皆在下，谁为此者？板隙窥之，见男子坐于床，疑为偷儿，呼家人齐上。其人大声曰：“我当移家此楼。我先来，家眷行且至矣。假尔床桌一用，余物还汝。”自窗间掷其箧箱零星之物于地。少顷，闻楼上聚语声，三间房内，老幼杂沓，敲盘而唱曰：“主人翁！主人翁！千里客来，酒无一钟？”其家畏之，具酒四桌置庭中，其桌即凭空取上。食毕，复从空掷下。此后，亦不甚作恶。
　　富家延道士为驱除，方在外定议归，楼上人又唱曰：“狗道，狗道，何人敢到！”明日，道士至，方布坛，若有物捶之；踉跄奔出，一切神像法器，皆撒门外。自此，日夜不宁。乃至江西求张天师，天师命法官某来。其怪又唱曰：“天师，天师，无法可施。法官，法官，来亦枉然。”俄而，法官至，若有人ㄏ其首而掷之，面破衣裂，法官大惭，曰：“此怪力量大，须请谢法官来才可。谢住长安，镇某观中。”主人迎谢来，立坛施法，怪竟不唱。富家喜甚。忽红光一道，有白须者从空中至楼，呼曰：“毋畏谢道士。谢所行法，我能破之！”谢坐厅前诵咒，掷钵于地，走如飞，周厅盘旋，欲飞上楼者屡矣，而终不得上。须臾，楼上摇铜铃，琅琅声响，钵遂委地，不复转动。谢惊曰：“吾力竭，不能除此怪。”即取钵走，而楼上欢呼之声彻墙外。自是，作祟无所不至。如是者又半年。
　　冬暮大雪，有猎户十余人来借宿，其家告以“借宿不难，恐有扰累。”猎户曰：“此狐也，我辈猎狐者也，但求烧酒饮醉，当有以报君。”其家即沽酒具肴馔，彻内外燃巨烛。猎户轰饮，大醉，各出鸟枪，装火药，向空点放。烟尘障天，竟夕震动，迨天明雪止始去。其家方虑惊骇之当更作祟，乃竟夕悄然。又数日，了无所闻。上楼察之：则群毛委地，窗尽开，而其怪迁矣。
　　●卷五
　　城隍替人训妻
　　杭州望仙桥周生，业儒，妇凶悍，数忤其姑。每岁逢佳节，着麻农拜姑于堂，诅其死也。周孝而懦，不能制妻，惟日具疏祷城隍神，愿殛妇以安母。章凡九焚，不应；乃更为忿语，责神无灵。
　　是夕，梦一卒来，曰：“城隍召汝。”周随往，入跪庙中。城隍曰：“尔妇忤逆状吾岂不知，但查汝命，只一妻，无继妻，恰有子二人。尔孝子，胡可无后，故暂宽汝妇。汝何哓哓！”周曰：“妇恶如是，奈堂上何！且某与妇恩义既绝，又安得有嗣？”城隍曰：“尔昔何媒？”曰：“范、陈二姓。”乃命拘二人至，责曰：“某女不良，而汝为媒，嫁于孝子，害皆由汝。”呼杖之。二人不服，曰：“某无罪。女处闺中，其贤否某等无由知。”周亦代为祈免，曰：“二人不过要好作媒，非赚媒钱作诳语者，与伊何罪？据某愚见，妇人虽悍，未有不畏鬼神念经拜佛者。但求城隍神呼妇至，示之惩警，或得改逆为孝，事未可定。”城隍曰：“甚是。但尔辈皆善类，故以好面目相向，妇凶悍，非吾变相，不足以威。尔辈无恐。”命蓝面鬼持大锁往擒其妻，而以袍袖拂面。顷刻，变成青靛色，朱发睁眼。召两旁兵卒执刀锯者，皆狰狞凶猛。油铛肉磨，置列庭下。须臾，鬼牵妇至，觳觫跪阶前。城隍厉声数其罪状，取登注册示之。命夜叉：“拉下剥皮，放油锅中。”妇哀号伏罪，请后不敢。周及两媒代为之请，城隍曰：“念汝夫孝，姑宥汝，再犯者有如此刑。”乃各放归。
　　次日，夫妇证此梦皆同。妇自此善视其姑，后果生二子。
　　文信王
　　湖州同征友沈炳震，尝昼寝书堂，梦青衣者引至一院，深竹蒙密，中设木床素几，几上镜高丈许。青衣曰：“公照前生。”沈自照：方巾朱履，非本朝衣冠矣。方错愕间，青衣曰：“公照三生。”沈又自照：则乌纱红袍，玉带皂靴，非儒者衣冠矣。
　　有苍头闯然入跪叩头曰：“公犹识老奴乎？奴曾从公赴大同兵备道任者也，今二百馀年矣。”言毕，泣，手文卷一册献沈。沈问故，苍头曰：“公前生在明嘉靖间，姓王名秀，为大公兵备道。今日青衣召公，为地府文信王处有五百鬼诉冤，请公质问。老奴记杀此五百人，非公本意。起意者乃总兵某也。五百人，本刘七案内败卒，降后又反，故总兵杀之，以杜后患。公曾有手劝阻，总兵不从。老奴恐公忘记此书，难以辨雪，故袖此稿奉公。”沈亦恍然记前世事，与慰劳者再。
　　青衣请曰：“公步行乎？乘轿乎？”老仆呵曰：“安有监司大员而步行者！”呼一舆，二夫甚华，掖沈行数里许。前有宫阙巍峨，中坐王者，冕旒白须；旁吏绛衣乌纱，持文簿呼：“兵备道王某进。”王曰：“且止，此总兵事也，先唤总兵。”有戎装金甲者从东厢入，沈视之，果某总兵，旧同官也。王与问答良久，语不可辨。随唤沈，沈至，揖王而立。王曰：“杀刘七党五百人，总兵业已承认，公有书劝止之，与公无干。然明朝法，总兵亦受兵备道节制。公令之不从，平日儒恧可知。”沈唯唯谢过。
　　总兵争曰：“此五百人，非杀不可者也。曾诈降复反，不杀，则又将反。总兵为国杀之，非为私杀也。”言未已，阶下黑气如墨，声啾啾远来，血臭不可耐。五百头拉杂如滚球，齐张口露牙，来啮总兵，兼睨沈。沈大惧，向王拜不已，且以袖中文书呈上。王拍案厉声曰：“断头奴！诈降复反事有之乎？”群鬼曰：“有之。”王曰：“然则总兵杀汝诚当，尚何哓哓！”群鬼曰：“当时诈降者，渠魁数人；复反者，亦渠魁数人；馀皆胁从者也。何可尽杀？且总兵意欲迎合嘉靖皇帝严刻之心，非真为国为民也。”王笑曰：“说总兵不为民可也，说总兵不为国不可也。”因谕五百鬼曰：“此事沉搁二百馀年，总为事属因公，阴官不能断。今总兵心迹未明，不能成神去；汝等怨气未散，又不能托生为人。我将以此事状上奏玉皇，听候处置。惟兵备道某所犯甚小，且有劝阻手书为据，可放还阳，他生罚作富家女子，以惩其柔懦之过。”五百鬼皆手持头叩阶，哒哒有声，曰：“惟大王命。”王命青衣者引沈出。
　　行数里，仍至竹密书斋。老仆迎出，惊喜曰：“主人案结矣。”跪送再拜。青衣人呼至镜所，曰：“公视前生。”果仍巾履一前朝老诸生也。青衣人又呼曰：“公视今生。”不觉惊醒，汗出如雨，仍在书堂。家人环哭道：“晕去一昼夜，惟胸间微温。”
　　文信王宫阙扁对甚多，不能记忆，只记宫门外金镌一联云：“阴间律例全无，那有法重情轻之案件；天上算盘最大，只等水落石出的时辰。”
　　吴三复
　　苏州吴三复者，其父某，饶于财，晚年中落，所存只万金，而负人者众。一日，谓三复曰：“我死则人望绝，汝辈犹得以所遗资生。”遂缢死。三复实未防救。其友顾心怡者，探知其事，伪设乩仙位而召三复请仙。三复往，焚香叩头，乩盘大书曰：“余尔父也。尔明知父将缢死，而汝竟不防于事先，又不救于事后，汝罪重，不日伏冥诛矣。”三复大惧，跪泣求忏悔。乩盘又书曰：“余舐犊情深，为汝想无他法，惟捐三千金交顾心怡立斗姥阁，一以超度我之亡魂，一以忏汝之罪孽，方可免死。”三复深信之，即以三千金与顾，立收券为凭。顾伪辞让，若不得已而后受者。少顷，饮三复酒，乘其醉，遣奴窃其券焚之。三复归家，券已遗失，遣人促顾立阁，顾曰：“某未受金，何能立阁？”三复心悟其奸，然其时家尚有余，亦不与校。
　　又数年，三复窘甚，求贷于顾。顾以三千金营运，颇有赢余，意欲以三百金周给之。其叔某止之曰：“若与三百，则三千之说遂真矣，是小不忍而乱大谋也。”心怡以为然，卒不与。三复控官，俱以无券不准。三复怨甚，作牒词诉于城隍。焚牒三日，卒。再三日，顾心怡及其叔某偕亡。其夜，顾之邻人见苏州城隍司灯笼满巷。时乾隆二十九年四月事。
　　影光书楼事
　　苏州史家巷蒋申吉，余年家子也。有子娶徐氏，年十九，琴瑟颇调。生产弥月，忽置酒唤郎君共饮，曰：“此别酒也，予与君缘满将去，昨日宿冤已到，势难挽回。谚曰：‘夫妻本是同林鸟，大难来时各自飞。’我死后，君亦勿复相念。”言毕大恸。蒋愕然，犹慰以好语。氏忽掷杯起立，竖眉目，非复平日容颜，卧床上，向西大呼曰：“汝记万历十二年影光书楼上事乎！两人设计害我，我死何惨！”呼毕，以手批颊，血出。未几，又以剪刀自刺。察其音，山东人语也。蒋家人环跪哀求，卒不解。如是者三日。
　　有某和尚者，素有道行，申吉将遣人召之。徐氏厉声曰：“余汝家祖宗也，汝敢召僧驱我乎！”即作蒋氏之祖父语，口吻宛然；呼奴婢名，一一无爽；责子孙不肖事某某，亦复似是而非，有中有不中。和尚至门，徐氏曰：“秃奴可怖，且去，且去。”和尚甫出，则又詈曰：“汝家媳妇房中，能朝夕使和尚居乎？”和尚谓申吉曰：“此前世冤业，已二百馀年，才得寻着。积愈久者报愈深。老僧无能为。”走出，不肯复来，徐氏遂死。死时，面如裂帛，竟不知是何冤。此乾隆二十九年二月事。
　　波儿象
　　江苏布政司书吏王文宾，昼寝，闻书室有布衣纟卒纟察声，视之，一隶卒也，见便昏迷，身随之行。至一处，殿宇清严，中坐两官：一白须年老者上坐，一壮年面麻而黑须者旁坐。阶下以金丝熏笼罩一兽，壮如猪，尖嘴绿毛。见王来，张嘴奋跃，欲前相啮。王惧，跪身向左。左一人蓝缕枯瘠，状如乞丐，怒目睨王。白须官手招王跪近前，问曰：“五十三两之项，汝曾记得乎？”王愕然不解。壮年者笑曰：“长船变价案也，汝前生事耳。”王恍然悟前明海运一案。前明海运既停，海船数百只，追价充公。王前世亦为江苏书吏，专司此案。运丁追比无出，凑银贿王，图准充销，为居间者中饱，案仍不结。此蓝缕者，乃追比缢死之运丁也。王悟前世事由，即侃侃实对。两官点头曰：“冤既有主，当别拘中饱者治罪，汝可回阳。”命隶卒引出。黄埃蔽天，王知泉下，问狱卒曰：“彼乞丐睨我者，吾知为冤鬼矣。彼似猪非猪，欲啮我者，是何物耶？”隶卒曰：“此名‘波儿象’，非猪也。阴间畜养此兽，凡遇案件讯明，罪重之人，即付彼吞噬，如阳间‘投畀豺虎’故事。”王悚然。行至大河侧，被隶卒推入水，惊醒，妻子环榻而泣，昏沉者已三日矣。
　　斧断狐尾
　　河间府丁姓者，不事生业，以狎邪为事。闻某处有狐仙迷人，丁独往，以名帖投之，愿为兄弟。是晚，狐果现形，自称愚兄吴清，年五十许。相得如平生欢。凡所求请，愚兄必为张罗。丁每夸于人，以为交人不如交狐。
　　一日，丁谓吴曰：“我欲往扬州观灯，能否？”狐曰：“能。河间至扬，离二千里，弟衣我衣，闭目同行便至矣。”从之，凭空而起，两耳闻风声，顷刻至扬。有商家方演戏，丁与狐在空中观，忽闻场上锣鼓声喧，关圣单刀步出，狐大惊，舍丁而奔，丁不觉坠于席上。商人以为妖，械送江都县。鞫讯再三，解回原籍。
　　见狐咎之。狐曰：“兄素胆小，闻关帝将出，故奔；且偶忆汝嫂，故急归。”丁问：“嫂何在？”曰：“我狐也，焉能婚娶？不过魇迷良家妇耳。邻家李氏女，即汝嫂也。”丁心动，求见嫂。狐曰：“有何不可。但汝人，身无由入人密室。我有小袄，汝着之，便能出入窗户，如履无人之境。”丁如其言，竟入李家。李女久被狐蛊，状如白痴。丁登其床，女即与交。女为狐所染，气奄奄矣，忽近人身，酣畅异常，病亦渐愈。丁告以故，女秘之不言，而渐渐有乐丁厌狐之意。
　　狐知之，召丁语曰：“开门揖盗，兄之罪也。近日嫂竟爱弟而憎我。弟固两世人身，女子爱之诚宜。然非兄之丑，亦无由显弟之美也。”丁问故，狐曰：“凡男子之阴，以头上肉肥重为贵。年十五六，即脱颖出，皮不裹棱，嗅之无秽气者，人类也。皮裹其头不净，棱下多腐渣而筋胜者，兽类也。弟不见羊马猪狗之阴，非皆皮裹头尖而以筋皮胜者乎！”出其阴示之，果细瘦而毛坚如锥。丁闻之，愈自得也。
　　狐妒丁夺妇宠，阴就女子之床，取小袄归。丁傍晓钻窗，窗不开矣，块然坠地。女家父母大惊，以为获怪。先喷狗血，继沃屎溺，针炙倍至，受无量苦。丁以实情告，其家不信，幸女爱之，私为解脱，曰：“彼亦被狐惑耳，不如送之还家。”丁得脱归，将寻狐咎之，狐避不见。是晚，大书一纸贴丁门曰：“陈平盗嫂，宜有此报。从此拆开，弟兄分灶。”
　　嗣后，丁与女断，狐仍往。其家设醮步罡，终不能禁。女一胎生四子，面状皆人类，而尻多一尾，落地能行，颇尽孝道，时随父出采蔬果奉母。一日，狐来向女泣曰：“我与卿缘尽矣。昨泰山娘娘知我蛊惑妇人，罚砌进香御路，永不许出境。吾次携四子同行。”袖中出一小斧交其女曰：“四儿子尾不断，终不得修到人身。卿人也，为我断之。”女如其言，各拜谢去。
　　洗紫河车
　　四川酆都县皂隶丁恺，持文书往夔州投递。过鬼门关，见前有石碑，上书“阴阳界”三字。丁走至碑下，摩观良久，不觉已出界外。欲返，迷路。不得已，任足而行。至一古庙，神像剥落，其旁牛头鬼蒙灰丝蛛网而立。丁怜庙中之无僧也，以袖拂去其尘网。
　　又行二里许，闻水声潺潺，中隔长河，一妇人临水洗菜。菜色甚紫，枝叶环结如芙蓉。谛视渐近，乃其亡妻。妻见丁大惊曰：“君何至此？此非人间。”丁告之故，问妻：“所居何处？所洗何菜？”妻曰：“妾亡后为阎罗王隶卒牛头鬼所娶，家住河西槐树下。所洗者，即世上胞胎，俗名‘紫河车’是也。洗十次者，儿生清秀而贵；洗两三次者，中常之人；不洗者，昏愚秽浊之人。阎王以此事分派诸牛头管领，故我代夫洗之。”丁问妻：“可能使我还阳否？”妻曰：“待吾夫归商之。但妾既为君妇，又为鬼妻，新夫旧夫，殊觉启齿为羞。”语毕，邀至其家，谈家常，讯亲故近状。
　　少顷，外有敲门者，丁惧，伏床下。妻开门，牛头鬼入，取牛头掷于几上，一一假面具也。既去面具，眉目言笑，宛若平人，谓其妻曰：“惫甚！今日侍阎王审大案数十，脚跟立久酸痛，须斟酒饮我。”徐惊曰：“有生人气！”且嗅且寻。妻度不可隐，拉丁出，叩头告之故，代为哀求。牛头曰：“是人非独为妻故将救之，是实于我有德。我在庙中蒙灰满面，此人为我拭净，是一长者。但未知阳数何如，我明日往判官处偷查其簿，便当了然。”命丁坐，三人共饮。有肴馔至，丁将举箸，牛头与妻急夺之，曰：“鬼酒无妨，鬼肉不可食，食则常留此间矣。”
　　次日，牛头出，及暮，归，欣欣然贺曰：“昨查阴司簿册，汝阳数未终，且喜我有出关之差，正可送汝出界。”手持肉一块，红色臭腐，曰：“以赠汝，可发大财。”丁问故，曰：“此河南富人张某之背上肉也。张有恶行，阎王擒而钩其背于铁锥山。半夜肉溃，脱逃去。现在阳间患发背疮，千医不愈。汝往，以此肉研碎敷之即愈，彼此重酬汝。”丁拜谢，以纸裹而藏之，遂与同出关，牛头即不见。
　　丁至河南，果有张姓患背疮。医之痊，获五百金。
　　石门尸怪
　　浙江石门县里书李念先，催租下乡，夜入荒村，无旅店。遥望远处茅舍有灯，向光而行。稍近，见破篱拦门，中有呻吟声。李大呼：“里书某催粮求宿，可速开门！”竟不应。李从篱外望，见遍地稻草，草中有人，枯瘠，如用灰纸糊其面者。面长五寸许，阔三寸许，奄奄然卧而宛转。李知为病重人，再三呼，始低声应曰：“客自推门。”李如其言入。病人告以“染疫垂危，举家死尽”，言甚惨。强其外出买酒，辞不能。许谢钱二百，乃勉强爬起，持钱而行。
　　壁间灯灭，李倦甚，倒卧草中，闻草中飒然有声，如人起立者。李疑之，取火石击火，照见一蓬发人，枯瘦更甚，面亦阔三寸许，眼闭血流，形同僵尸，倚草直立。问之，不应。李惊，乃益击火石。每火光一亮，则僵尸之面一现。李思遁出，坐而倒退。退一步，则僵尸进一步。李愈骇，抉篱而奔。尸追之，践草上，簌簌有声。狂奔里许，闯入酒店，大喊而仆。尸亦仆；
　　酒家灌以姜汤，苏，具道其故。方知合村瘟疫，追人之尸，即病者之妻，死未棺殓，感阳气而走魄也。村人共往寻沽酒者，亦持钱倒于桥侧，离酒家尚五十余步。
　　空心鬼
　　杭州周豹先，家住东青巷。屋之大厅上，每夜立一人，红袍乌纱，长髯方面；旁侍二人，琐小猥鄙，衣青衣，听其使唤。其胸以下至肚腹，皆空透如水晶，人视之，虽隔肚腹，犹望见厅上所挂画也。
　　周氏郎年十四，卧病，见乌纱者呼从者谋曰：“若何而害之？”从者曰：“明日渠将服卢浩亭之药，我二人变作药渣伏碗中，俾渠吞入，便可抽其肺肠。”次日，卢浩亭来诊脉，毕，周氏郎不肯服药，告家人以鬼语如此。家人买一钟馗忍挂堂上，鬼笑曰：“此近视眼钟先生，目昏昏然，人鬼不辨，何足惧哉！”盖画者戏为小鬼替钟馗取耳，钟馗忍痒，微合其目故也。
　　居月馀，鬼又言曰：“是家气运未衰，闹之无益，不如他去。”乌纱者曰：“若如此，空过一家，将来成例，何以得血食乎？”抡其指曰：“今已周年，可索一属猪者去。”未几，果一奴属猪者死，而主人愈。周氏家人至今呼为“空心鬼”。
　　画工画僵尸
　　杭州刘以贤，善写照。邻人有一子一父而居室者。其父死，子孙外出买棺，嘱邻人代请以贤为其父传形。以贤往，入其室，虚无人焉。意死者必居楼上，乃蹑梯登楼，就死人之床，坐而抽笔。尸忽蹶然起，以贤知为走尸，坐而不动。尸亦不动，但闭目张口，翕翕然眉撑肉皱而已。以贤念身走则尸必追，不如竟画，乃取笔申纸，依尸样描摹。每臂动指运，尸亦如之。以贤大呼，无人答应。俄而其子上楼，见父尸起，惊而仆。又一邻上楼，见尸起，亦惊滚滚落楼下。以贤窘甚，强忍待之。俄而，抬棺者来。以贤徐记尸走畏苕帚，乃呼曰：“汝等持苕帚来！”抬棺者心知有走尸之事，持帚上楼，拂之，倒。乃取姜汤灌醒仆者，而纳尸入棺。
　　莺娇
　　扬州妓莺娇，年二十四，矢志从良。有柴姓者娶为妾，婚期已定。太学生朱某慕之，以十金求欢。妓受其金，绐曰：“某夕来，当与郎同寝。”朱临期往，则花烛盈门，莺娇已登车矣。朱知为所诳，怅然反。逾年，莺娇病瘵卒。朱忽梦见莺娇披黑衫直入朱门，曰：“我来还债。”惊而醒。明日，家产一黑牛，向朱依依，若相识者。卖之，竟得十金。狎邪之费，尚且不可苟得也如此。
　　旁观因果
　　常州马秀才士麟，自言幼时从父读书北楼，窗开处，与卖菊叟王某露台相近。一日早起，倚窗望，天色微明，见王叟登台浇菊，毕，将下台。有担粪者荷二桶升台，意欲助浇。叟色不悦，拒之；而担粪者必欲上，遂相挤于台坡。天雨台滑，坡仄且高，叟以手推担粪者，上下势不敌，遂失足陨台下。叟急趋扶之，未起，而双桶压其胸，两足蹶然直矣。叟大骇，噤不发声，曳担粪者足，开后门，置之河干，复举其桶置尸傍，归闭门复卧。马时年幼，念此关人命事，不可妄谈，掩窗而已。日渐高，闻外轰传河干有死人里保报官。日午，武进知县鸣锣至。仵作跪启：“尸无伤，系失足跌死。”官询邻人，邻人齐称不知。乃命棺殓加封焉，出示招尸亲而去。
　　事隔九年，马年二十一，入学为生员。父亡，家贫，即于幼时读书所招徒授经。督学使者刘吴龙将临岁考，马早起温经，开窗，见远巷有人肩两桶冉冉来。谛视之，担粪者也。大骇，以为来报叟仇。俄而过叟门不入，别行数十步，入一李姓家。李颇富，亦近邻而居相望者也。马愈疑，起尾之，至李门。其家苍头踉跄出曰：“吾家娘子分娩甚急，将往招收生婆。”问：“有担桶者入乎？”曰：“无。”言未毕，门内又一婢出曰：“不必招收生婆，娘子已产一官人矣。”马方悟担粪者来托生，非报仇也。但窃怪李家颇富，担粪者何修得此？自此，留心访李家儿作何举止。
　　又七年，李氏儿渐长，不喜读书，好畜禽鸟；而王叟康健如故，年八十余，爱菊之性，老而弥笃。一日者，马又早起倚窗，叟上台灌菊，李氏儿亦登楼放鸽。忽十余鸽飞集叟花台栏杆上。儿惧飞去，再三呼鸽不动。儿不得已，寻取石子掷之，误中王叟。叟惊，失足陨于台下，良久不起，两足蹶然直矣。儿大骇，噤不发声，默默掩窗去。日渐高，叟之子孙咸来寻翁，知是失足跌死，哭殓而已。
　　此事闻于刘绳庵相公。相公曰：“一担粪人，一叟，报复之巧如此，公平如此，而在局中者彼此不知，赖马姓人冷观历历。然则天下事吉凶祸福，各有来因，当无丝毫舛错，而惜乎从旁冷观者之无人也！”
　　徐四葬女子
　　摆牙喇徐四，居京城金鱼胡同，家贫，屋内外五间，兄嫂二人同居。兄外出值宿。嫂素贤，谓徐四曰：“北风甚大，室惟一暖炕，吾与叔俱畏寒，而又不便同炕宿。我今夜归宿母家，以炕让叔。”叔唯唯，嫂遂归宁。
　　夜二鼓，月色微明，有叩门者。走入，美少年，貂帽狐裘，手挈一囊，坐炕上泣曰：“君救我！我非男子，君亦不必问我所由来。但许我一宿，我以貂裘为赠。”解其囊示徐，金珠首饰，约值万金。徐年少，见其美貌怀宝，意不能无动。然终不知何家女，留之惧祸，拒之不忍，乃曰：“奶奶姑坐，我与邻人商量即归。”女曰：“诺。”徐自外掩门，奔往善觉寺，告方丈僧圆智。圆智者，高年有道，徐素所敬也。圆智闻之，亦大骇曰：“此必大家贵妾，有故奔出。留之有祸，拒之不忍，子不如在我庵中坐以待旦，俟天明归家未迟。”徐以为然。
　　圆智之弟子某，素无赖，闻之，乃伪作徐还家状。开门灭灯入，遽上炕抱女子卧矣。是夜，其兄值宿苦寒，以取皮衣故，四更还家。持灯照炕下，有男子履，大怒，以为妻与叔奸，拔腰间刀，连断两头，奔告岳家。入门大呼，妻自内走出，其兄惊仆地，以为鬼也。正喧嚷间，而徐四与圆智亦来，方知误杀之。因相与报官，刑部以为杀奸，律本勿论，但悬女头招尸亲，竟无认者。徐四怜女子之送死，鬻其金珠，为收葬焉。
　　羊践前缘
　　康熙五十九年，山东巡抚李公树德生日，司道各具羊酒为寿。连日演戏，诸幕客互相娱宴，彻夜不卧。有刑名张先生酒酣，逃席入房。将就寝，闻纱帐内嗫嗫有声，若男女交媾状。怒，以为他幕客昵优童，借其床为淫所。大呼揭帐，则两白羊跪而人淫，即群官送礼之羊也。见人惊散。张笑以为奇，遍告同人。
　　少顷，张昏迷仆地，以手自批其颊，骂曰：“老奴可恶！我与谢郎生死因缘，隔四百七十年方得一聚，谈何容易！又被汝惊散。破人婚姻，罪不可饶。”言毕，又自批颊。抚军闻之来视，笑慰之曰：“谢家娘子，何必如此。吾生日本意放生行善，今将尔等数百只尽行放生，听汝配偶，以了夙缘，何如？”张听毕叩首曰：“谢大人。”跃然起矣。此事梁瑶峰相公言。
　　鬼神欺人以应劫数
　　本朝定鼎后，有顾姓者妄欲纠常熟、无锡两邑民为乱。有黠者某，知其无益，而难于相禁，乃号于众曰：“某村关帝庙甚灵，盍祷于帝，取周将军铁刀重百二十斤者投河以卜之：沉则败，不可起兵；浮则胜，可以起兵。”其意以为铁刀必沉之物，故试之以阻众也。先祷于神，聚众投刀。刀浮水面，如蕉叶一片。众惊喜，即日揭竿起者数万人。俄而王师至，剿绝无遗。
　　楚陶
　　乾隆丙寅夏，江阴县民徐甲家患黑眚，火焚其突，矢盈于甑，啸嗥无宁夕，里人咸患苦之。时邑令刘君翰长，粤西名士也，祷于神，不应；延羽士赛祈，不应；乃托刘少司空星炜为文，祷于城隍。令斋沐投炉，宿神庑下听命。翌日，无所兆，但炉灰坟起，作“楚陶”二字。令谓曰：“汝岂与楚人陶姓有冤乎？”甲大惊，吐实云：“甲幼年访其宗人某，往武昌，路患恶疾，同行者委之于道，分转沟壑死矣。有一丐者，雄躯深目，分糗食之，携与同乞。月余，病良已。丐者以力凌其曹偶，所得独赢，因省啬为甲作归计，竟得归。甲素有心计，为人佣租，得婚娶，且小阜矣。亡何，丐忽至，挟巨橐，颜色窘甚。叩之，曰：“曩别后窜身绿林，浮沉湖，湘间二十载。今事败捕急，请从子而庇焉。”甲唯唯，语其子。子谓：“功令：匿盗者与盗同罪，不如放之使逸。”甲方嗫嚅未决，忽伍伯数人入，絷其人以去，甲大惊。有拍手笑于房者，其子妇也，曰：“大恩不报，新妇知若父子不忍，故已通知捕快，召之人矣。获厚资，且得赏，何惧为？”民无可奈何，顾常大恨，不意其祟至于此也。”
　　刘令曰：“盗劫人而子杀盗，盗当其罪，何厉之能为？顾汝享其利，则汝亦盗也。神人乌能庇盗？”无何，祟益甚，毁其家殆尽。子若妇先后卒，崇乃绝。
　　藏魂坛
　　云贵妖符邪术最盛。贵州臬使费元龙赴滇，家奴张姓骑马上，忽大呼坠马，左腿失矣。费知妖人所为，张示云：“能补张某腿者，赏若干。”随有老人至，曰：“是某所为。张在省时，倚主人势，威福太过，故与为恶戏。”张亦哀求。老人解荷包，出一腿，小若蛤蟆，呵气持咒，向张掷之，两足如初，竟领赏去。或问费公：“何不威以法？”曰：“无益也。在黔时，有恶棍某，案如山积。官府杖杀，投尸于河。三日还魂，五日作恶，如是者数次。诉之抚军。抚军怒，请王命斩之，身首异处。三日后又活，身首交合，颈边隐隐然红丝一条，作恶如初。后殴其母，母来控官，手一坛曰：‘此逆子藏魂坛也。逆子自知罪大恶极，故居家先将魂提出，炼藏坛内。官府所刑杀者，其血肉之体，非其魂也。以久炼之魂，治新伤之体，三日即能平复。今恶续满盈，殴及老妇，老妇不能容。求官府先毁其坛，取风轮扇扇散其魂；再加刑于其体，庶几恶子乃真死矣。’官如其言，杖毙之。而验其尸，不浃旬已臭腐。”
　　老妪为妖
　　乾隆二十年，京师人家生儿辄患惊风，不周岁便亡。儿病时，有一黑物如鸺留盘旋灯下，飞愈疾，则小儿喘声愈急，待儿气绝，黑物乃飞去。
　　未几，某家儿又惊风，有侍卫鄂某者，素勇，闻之，怒，挟弓矢相待。见黑物至，射之。中弦而飞，有呼痛声，血涔涔洒地。追之，逾两重墙，至李大司马家之灶下乃灭。鄂挟矢来灶下，李府惊，争来问讯。鄂与李素有戚，道其故，大司马命往灶下觅之。见旁屋内一绿眼妪插箭于腰，血犹淋漓，形若猕猴，乃大司马官云南时带归苗女。最笃老，自云不记年岁。疑其为妖，拷问之，云：“有咒语，念之便能身化异鸟，专待二更后出食小儿脑，所伤者不下数百矣。”李公大怒，捆缚置薪火焚之。嗣后，长安小儿病惊风竟断。
　　署雷公
　　婺源董某，弱冠时，暑月昼卧，忽梦奇鬼数辈审视其面，相谓曰：“雷公患病，此人嘴尖，可替代也。”授以斧，纳其袖中。引至一处，壮丽如王者居。立良久，召入，冠冕旒者坐殿上谓曰：“乐平某村妇朱氏，不孝于姑，合遭天殛。适雷部两将军俱为行雨过劳，现在患病，一时不得其人。功曹辈荐汝充此任，汝可领符前往。”董拜命出，自视足下云生，闪电环绕，公然一雷公矣。顷刻至乐平界，即有社公导往。董立空中，见妇方诟谇其姑，观者如堵。董取抽中斧一击毙之，声轰然，万众骇跪。
　　归复命，王者欲留供职。以老母辞，王亦不强。问董何业，曰：“应童子试。”王顾左右取郡县册阅之，曰：“汝某岁可游庠。”遂醒，急语所亲。诣乐平县验之，果然震死一妇，时日悉合。方阅籍时，董窃睨邑试一名为程隽仙，二名为王佩葵，次年皆验。
　　捉鬼
　　婺源汪启明，迁居上河之进士第，其族汪进士波故宅也。乾隆甲午四月，一日，夜梦魇良久，寤，见一鬼逼帷立，高与屋齐。汪素勇，突起搏之。鬼急夺门走，而误触墙，状甚狼狈。汪追及之，抱其腰。忽阴风起，残灯灭，不见鬼面目，但觉手甚冷，腰粗如瓮。欲喊集家人，而声噤不能出。久之，极力大叫，家人齐应。鬼形缩小如婴儿。各持炬来照，则所握者坏丝绵一团也。窗外瓦砾乱掷如雨，家人咸怖，劝释之。汪笑曰：“鬼党虚吓人耳，奚能为？倘释之，将助为祟，不如杀一鬼以惩百鬼。”因左手握鬼，右手取家人火炬烧之。膊有声，鲜血迸射，臭气不可闻。迨晓，四邻惊集，闻其臭，无不掩鼻者。地上血厚寸许，腥腻如胶，竟不知何鬼也。王葑亭舍人为作《捉鬼行》纪其事。
　　某侍郎异梦
　　乾隆二十年，某侍郎督视黄河，驻扎陶庄。岁除夕矣，侍郎素勤，骑匹马，跟从者四人，持悬火巡河。行冰淖中，一望黄茅白苇，自觉凄然。见草中有支布帐而露烛光者，召问，则主簿某也。侍郎爱其勤，大加夸奖。主簿请曰：“大人除夕至此，夜已三鼓，天寒风紧，回馆尚远，某有度岁酒肴，献上一醉何如？”侍郎笑而受之。饮数觞，仍归公馆，倦，解衣卧。
　　梦中依旧骑马看河，觉所行处便非前境，最后黄沙茫茫。行二里许，有火光出庐舍间，就之，老妪迎门，细视，即其亡母太夫人也。见侍郎惊曰：“汝何至此？”侍郎告以奉命看河之故。太夫人曰：“此非人间，汝既来，如何能归？”侍郎方悟太夫人已亡，己身已死。遂大哭。太夫人曰：“河西有老和尚，法力甚大，吾带汝往求之。”侍郎随行。
　　至一庙，庄严如王者居，南面坐一老僧，闭目无言。侍郎跪阶下，再拜，僧不为礼。侍郎问：“我奉天子命看河，因何至此？”僧又无言。侍郎怒曰：“我为天子大臣，纵有罪当死，亦须示我，使我心服，何嘿嘿如哑羊耶？”老僧笑曰：“汝杀人多矣，禄折尽矣，尚何问为。”侍郎曰：“我杀人虽多，皆国法应诛之人，非我罪也。”僧曰：“汝当日办案时，果只知有国法乎，抑贪图迎合固宠迁官乎？”取案上如意，直指其心。侍郎觉冷气一条直逼五脏，心<走吉>々然跳不止，汗如雨下，惶悚不能言。良久，曰：“某知罪矣。嗣后改过何如？”僧曰：“汝非改过之人，今日恰非汝寿尽之日。”顾左右沙弥云：“领他出，放他归。”沙弥同行，昏黑中，开其拳，出一小珠，光照黄河工次一段，直至陶庄公馆，历历如白昼。太夫人迎来，泣曰：“儿虽归，不久即来，无多时别也。”遂依原路归，及门下马而醒，日已午矣。
　　众河员贺节盈门，疑侍郎最勤，何以元旦不起？侍郎亦不肯明言其故。是年四月病呕血，竟以不起。此事裘文达公为余言。
　　奉行次盘古成案
　　《北史》称“毗骞国王头长三尺，至今不死”，予尝疑其诞。康熙间，浙人方文木泛海，被风吹至一处，宫殿巍峨，上署“毗骞殿”三字，方大惊，俯伏殿外。两霞帔者引之入。有长头王上坐，冕如巨桶，珍珠四垂，须拂拂然相触有声，问文木曰：“汝浙人乎？”曰：“然。”王曰：“离此五十万里矣。”赐文木板，米大如枣。
　　文木知王神灵，跪拜求归。王顾谓侍臣曰：“取第一次盘古皇帝成案替他一查。”文木大骇，叩头曰：“盘古皇帝有几个乎？”王曰：“天地无始无终，有十二万年，便有一盘古。今来朝天者，已有盘古万万馀人，我安能记明数目？但元会运世之说，已被宋朝人邵尧夫说破。可惜历来开辟总奉行第一次开辟之成案，尚无人说破，故风吹汝来，亦要说破此故，以晓世人耳。”文木不解所谓。王曰：“我且问汝：世间福善祸淫，何以有报有不报耶？天地鬼神，何以有灵有不灵耶？修仙学佛，何以有成有不成耶？红颜薄命，而何以不薄者亦有耶？才子命穷，可何以不穷者亦多耶？一饮一啄，何以有前定耶？日食山崩，何以有劫数耶？彼善推算者，何以能知而不能免耶？彼怨天尤天者，天胡不降之罚耶？”文木不能答。
　　王曰：“呜呼！今世上所行，皆成案也。当第一次世界开辟十二万年之中，所有人物事宜，亦非造物者之有心造作，偶然随气化之推迁，半明半暗，忽是忽非，如泻水落地，偶成方圆；如孩童着棋，随手下子。既定之后，竟成一本板板帐簿，生铁铸成矣。乾坤将毁时，天帝将此册交代与第二次开辟之天帝，命其依样奉行，丝毫不许变动，以故人意与天心往往参差不齐。世上人终日忙忙急急，正如木偶傀儡，喑中为之牵丝者。成败巧拙，久已前定，人自不知耳。”文木恍然，曰：“然则今之所谓三皇五帝，即前此之三皇五帝乎？今之二十一史中之事，即前此之二十一史中之事乎？”王曰：“然。”
　　言未毕，侍臣捧一册至，上书“康熙三年，浙江方水木泛海至毗骞国，应将前定天机漏泄，俾世人共晓，仍送归浙江”云云。文木拜谢，临别泣下。王摇手曰：“子胡然？十二万年之后，我与汝又会于此矣！何必泣为？”既而笑曰：“我错，我错！此一泣，亦是十二万年中原有两条眼泪，故照样誊录，我不必劝止也。”文木问王年寿，左右曰：“王与第一次盘古同生，不与第千万次盘古同死。”文木曰：“王不死，则乾坤毁时，王将安归？”王曰：“我沙身也，历劫不坏。万物毁坏，变为泥沙而极矣。我先居于极坏之处，劫火不能烧，洪水不能淹，惟为恶风所吹荡。上至九天，下至九渊，殊觉劳顿。每每枯坐数万年，等盘古出世，觉日子太多，殊可厌耳。”言毕，口嘘气吹文木，文木乘空而起，仍至海船上。
　　月馀归浙，以此语毛西河先生。先生曰：“人但知万事前定，而不知所以前定之故，今得是说，方始豁然。”
　　●卷六
　　猪道人即郑曼阝
　　明季，华山寺中养一猪，年代甚久，毛尽脱落，能持斋，不食秽物，闻诵经声，则叩首作顶礼状，合寺僧以“道人”呼之。
　　一夕，老病将死，寺中住持湛一和尚者，素有道行，将往他处说法，召其徒渭曰：“猪道人若死，必碎割之，分其肉啖寺邻。”众僧虽诺之，而心以为非。已而猪死，乃私埋之。湛一归，问猪死作何处分。众僧以实告，且曰：“佛法戒杀，故某等已埋葬之。”湛一大惊，即往埋猪处，以杖击地哭曰：“吾负汝！吾负汝！”众僧问故，曰：“三十年后，某村有一清贵官无辜而受极刑者，即此猪也。猪前生系宰官，有负心事，知恶劫难逃，托生为畜，来求超度。我故立意以刀解法厌胜之，不意为汝辈庸流所误。然此亦大数，无可挽回也。”
　　崇祯间，某村翰林郑曼阝素行端方，在东林党籍中，为其舅吴某诬其杖母事，凌迟处死，天下冤之。其时湛一业已圆寂，众方服其通因果也。
　　徐先生
　　宿松石赞臣家饶于财，兄弟数人，资各数万。宿俗：富饶之家，每日必设一家常饭置外厅堂，不拘来客，皆就食焉，号曰“燕坐”。忽有徐姓者，清瘦微须，亦来就食，指门外青山曰：“君等曾见过山跳乎？”曰：“未也。”徐以手指三撮，山果三跃。众人大奇之，呼为先生。
　　先生谓赞臣曰：“君等家资虽富，能炼丹，可加十倍。”群兄弟惑其言，置炉设灶，各出银母数千以求子金。二房弟妇某氏，素黠，暗置铜于银母中，不与先生见。亡何炭炽，风雷起于屋上，劈碎瓦数片。先生骂曰：“此必有假银搀杂，致干鬼神怒。”询之，果然，合家骇服。先生置铜盘于空中，呼曰：“丹来。”盘中铿然，一锭坠下；连呼之，铿铿之声不已，大锭小锭齐落于盘。先生曰：“炼大丹在深山中人迹不到之所，可致千万，盍随我往江西庐山乎？”石氏兄弟愈喜，即载银数万随先生往。未半途，先生上岸去矣。夜，率大盗数十明火执杖来劫取银，曰：“毋怖，我虽盗魁，然颇有良心。念汝等供养我甚诚，当留下千金，俾汝等还乡。”于是，石家兄弟以全数与之，惘惘然归。
　　十年后，安庆按察使衙门役吏差人来召赞臣，曰：“狱有大盗徐某，请君相见。”赞臣不得已往，果见先生。先生曰：“我劫数已尽，死亦何辞。但念我数年交谊，为葬其遗骸。”脱手上金钏四只与赞臣为棺费，且曰：“我大限在七月一日未时，汝可来送。”至期，赞臣往市曹，见先生反接待斩。忽胯下出一小儿作先生音曰：“看杀我！看杀我！”须臾头落，小儿亦不见。其时臬使为祖廷圭，满洲正蓝旗人。
　　秦毛人
　　湖广郧阳房县有房山，高险幽远，四面石洞如房。多毛人，长丈馀，遍体生毛，往往出山食人鸡犬，拒之者必遭攫搏。以枪炮击之，铅子皆落地，不能伤。相传制之法，只须以手合拍，叫曰：“筑长城！筑长城！”则毛人仓皇逃去。余有世好张君名者，曾官其地，试之果然。土人曰：“秦时筑长城，人避入山中，岁久不死，遂成此怪。见人必问：‘城修完否？’以故知其所怯而吓之。”数千年后犹畏秦法，可想见始皇之威。
　　貘
　　房山有貘兽，好食铜铁而不伤人。凡民间犁锄刀斧之类，见则涎流，食之如腐。城门上所包铁皮，尽为所啖。
　　人同
　　喀尔喀有兽，似猴非猴，中国人呼为“人同”，番人呼为“噶里”。往往窥探穹庐，乞人饮食，或乞取小刀烟具之属。被人呼喝，即弃而走。有某将军畜养之，唤使豆樵汲等事，颇能服役。居一年，将军任满，归。人同立马前，泪下如雨，相从十馀里，麾之不去。将军曰：“汝之不能从我至中国，犹我之不能从汝居此土也。汝送我可止矣。”人同悲鸣而去，犹屡回头仰视云。
　　人虾
　　国初，有前明逸老某欲殉难，而不肯死于刀绳水火。念乐死莫如信陵君，以醇酒妇人自戕。仿而为之，多娶姬妾，终日荒淫。如是数年，卒不得死，但督脉断矣，头弯背驼，伛偻如熟虾，匍匐而行。人戏呼之曰“人虾”。如是者二十馀年，八十四岁方死。王子坚先生言幼时犹见此翁。
　　鸭嬖
　　江西高安县僮杨贵，年十九岁，微有姿，性柔和。有狎之者，都无所拒。一日夏间，浴于池中，忽一雄鸭飞啮其臀，而以尾扑之作抽叠状，击之不去。须叟死矣，尾后拖下肉茎一缕，臊水涓涓然。合署人大笑，呼杨为“鸭嬖”。
　　精
　　无锡华生，美风姿，家住水沟头，密迩圣庙。庙前有桥甚阔，多为游人憩息。夏日，生上桥纳凉，日将夕，步入学宫，见间道侧一小门，有女徘徊户下。生心动，试前乞火。女笑而与之，亦以目相注。生更欲进词，而女已阖扉，遂记门径而出。次日再往，女已在门相待。生叩姓氏，知为学中门斗女，且曰：“妾舍逼隘，不避耳目；卿家咫尺，但得静僻一室，妾当夜分相就。卿明夕可待我于门。”生喜急归，诳妇以畏暑，宜独寝，洒扫外室，潜候于门。女果夜来，携手入室，生喜过望。自是每夕必至。
　　数月后，生渐羸弱。父母潜窥寝处，见生与女并坐嬉笑，亟排闼入，寂然无人，乃严诘生生备道始末，父母大骇，偕生赴学宫踪迹，绝无向时门径；遍访门斗中，亦并无有女者。共知为妖，乃广延僧道，请符，一无所效。其父研朱砂与生曰：“俟其来时，潜印女身，便可踪迹。”生俟女睡，以朱砂散置发上，而女不知。次日，父母偕人入圣庙遍寻，绝无影响。忽闻邻妇诟小儿曰：“甫换新裤，又染猩红，从何处染来耶？”其父闻而异之，往视，小儿裤上尽朱砂，因究儿所自。曰：“适骑学宫前负碑龟首，不觉染此。”往视之首，朱砂在焉。乃启学宫，碎碑下龟首，石片片有血丝，腹中有小石如卵，坚光若镜，锤之不碎，远投太湖。自是女不复来。
　　阅半月，女忽直入寝所詈生曰：“我何负卿？竟碎我身体！然我亦不恼也。卿父母所虑者，为卿病耳。今已乞得仙宫灵药，服之当无恙。”出草叶数茎，强生食。其味香甘，且云：“前者居处相近，可朝夕往返；今稍远，便当长住此矣。”自是白昼见形，惟不饮食，家人大小咸得见之。生妻大骂，女笑而不答。每夕，生妻拥生坐床，不令女上，女亦不强。但一就枕，妻即忄昏々长睡，不知所为，而女独与生寝。生服灵药后，精神顿好，绝不似曩时孱弱。父母无奈，姑听之。如是年余。
　　一日，生偶行街市，有一疥道人熟视生曰：“君妖气过重，不实言，死期近矣！”生以实告。疥道人邀入茶肆，取背上葫芦倾酒饮之，出黄纸二符授生曰：“汝持归，一贴寝门，一贴床上，毋令女知。彼缘尚未绝，俟八月十五夜，我当来相见。”时六月中旬也。生归，如约贴符。女至门惊却，大诟曰：“何又薄情若此？然吾岂惧此哉！”词甚厉，而终不敢入。良久，大笑曰：“我有要语告君，凭君自择，君且启符。”如其言，乃入，告生曰：“郎君貌美，妾爱君，道人亦爱君。妾爱君，想君为夫；道人爱君，想君为龙阳耳。二者，郎君择焉。”生大悟，遂相爱如初。
　　至中秋望夕，生方与女并坐看月，忽闻唤名声，见一人露半身于短墙外。迫视之，疥道人也。拉生告曰：“妖缘将尽，特来为汝驱除。”生意不欲。道人曰：“妖以秽言谤我，我亦知之，以此愈不饶他。”书二符曰：“速去擒来。”生方逡巡，适家人出，遽将符送至妻所。妻大喜，持符向女，女战栗作噤，乃缚女手，拥之以行。女泣谓生曰：“早知缘尽当去，因一点痴情，淹留受祸。但数年恩爱，卿所深知，今当永诀，乞置我于墙阴，勿令月光照我，或冀须臾缓死。卿能见怜否？”生固不忍绝之也，乃拥女至墙阴，手解其缚。女奋身跃起，化一片黑云，平地飞升。道人亦长啸一声，向东南腾空追去，不知所往。
　　阴间中秋官不办事
　　罗之芳，湖北荆州府监利县举人。辛未会试，有福建浦城县李姓者来拜，曰：“足下今科必中，但恐未能馆选。”罗询其故，李不肯说，云：“俟验后再说。”榜发，果中进士，竟未馆选，乃往问之。据云：“前得一梦，梦足下将为浦城县老父台，故来相访。”罗还家，选期尚早，乃就馆某氏，自道将来选宫，必得浦城矣。不料处馆三年，一病而殁，家中亦不知李所说梦中事也。
　　又一年后八月十五日，家中请仙，乩盘大书：“我系罗之芳，今回来了。”合家不信，乩上书：“你等若不信，有螺蛳湾田契一纸，我当年因殁于馆中，未得清付家中，尚记得夹在《礼记》某篇内。尔等现在与田邻构讼，可查出呈验，则四至分明，讼事可息。”家人当即检查，果得此契，于是合家痛哭。乩上亦写数十“哭”字。问：“现在何处？”乩写：“做浦城县城隍。”且云：“阴间比阳间公事更忙，一刻不暇，惟中秋一日，例不办事。然必月朗风清，英魂方能行远。今适逢此夕，故得闲回家一走。若平常日子，便不得暇回来了。”又吩咐家人：“庭外草木不得摇动，我带回鬼吏鬼卒有十余人，皆依草附木而栖。鬼性畏风，若无所凭借，被风一吹，便不知飘泊何处，岂不是我做城隍的反害了他们么！”乩盘书毕，又做长赋一篇乃去。
　　缚山魈
　　湖州孙叶飞先生，掌教云南，素豪于饮。中秋夕，招诸生饮于乐志堂，月色大明，忽几上有声，如大石崩压之状。正愕视间，门外有怪，头戴红纬帽，黑瘦如猴，颈下绿毛茸茸然，以一足跳跃而至。见诸客方饮，大笑去，声如裂竹。人皆指为山魈，不敢近前。伺其所往，则闯入右首厨房。厨者醉卧床上，山魈揭帐视之，又笑不止。众大呼，厨人惊醒见怪，即持木棍殴击，山魈亦伸臂作攫搏状。厨夫素勇，手抱怪腰，同滚地上。众人各持刀棍来助，斫之不入。棍击良久，渐渐缩小，面目模糊，变一肉团；乃以绳捆于柱，拟天明将投之江。
　　至鸡鸣时，又复几上有极大声响，急往视之，怪已不见。地上遗纬帽一顶，乃书院生徒朱某之物。方知院中秀才往往失帽，皆此怪所窃。而此怪好戴纬帽，亦不可解。
　　门夹鬼腿
　　尹月恒住杭州艮山门外，自沙河滩归，怀菱半斤。路经钵盂潭，人稀在旷，有义冢数堆，觉怀内轻松，探所买菱，已失去矣。因转身寻至义冢，见菱肉剖碎，并聚冢尖。尹复拾至怀内，踉跄归家。
　　食未竟而病大作，喊云：“吾等不尝菱肉久矣！欲借以解宿馋。汝必尽数取回，何吝啬若是？今吾等至汝家，非饱食不去。”其家惧，即供饭为主人赎罪。杭俗例：凡送鬼者，前人送出门，后人把门闭。其家循此例，闭门过急，尹复大声云：“汝请客当恭敬。今吾等犹未走，而汝门骤闭，夹坏我腿，痛苦难禁。非再大烹请我，则吾永不出汝门矣。”因复祈禳，尹病稍安。然旋也旋发不脱体，卒以此亡。
　　祭雷文
　　黄湘舟云：渠田邻某有子，生十五岁，被雷震死，其父作文祭雷云：“雷之神，谁敢侮？雷之击，谁敢阻？虽然，我有一言问雷祖。说是吾儿今生孽，我儿今才十五。说是我儿前生孽，何不使他今生不出土？雷公雷公作何语？”祭毕，写其文于黄纸焚之。忽又霹雳一声，其子活矣。
　　王介眉侍读是习凿齿后身
　　吾乡孝廉王介眉，名延年，同荐博学鸿词。少尝梦至一室，秘书古器，盎然横陈。榻坐一叟，短身白须，见客不起，亦不言。又有一人颀而黑，揖介眉而言曰：“余汉之陈寿也，作《三国志》，黜刘帝魏，实出无心，不料后人以为口实。”指榻上人曰：“赖此彦威先生以《汉晋春秋》正之。汝乃先生之后身，闻方撰《历代编年纪事》，夙根在此，须勉而成之。”言讫，手授一卷书，俾题六绝句而寤。寤后仅记二句，曰：“惭无《汉晋春秋》笔，敢道前生是彦威。”后介眉年八十馀，进呈所撰《编年纪事》，得赐翰林侍读。
　　周若虚
　　慈溪周若虚，久困场屋，在城外谢家店教读四十余年，凡村内长幼，靡不受业。一日，晚膳后在馆独坐，有学生冯某向前作揖，邀若虚至家，有要事相恳。言毕告别，辞色之间，甚觉惨惋。若虚忆冯某已死，所见者系鬼，不觉大惊，即诣其家。
　　冯某之父梦兰在门外伫立，见某即挽留小饮。若虚亦不道其所以，闲话家常。不觉漏下三鼓，不能回家，梦兰留宿楼上；在中间设榻，间壁即冯某之妻王氏住房，隐隐似有哭声。若虚秉烛不寐。见楼梯上有青衣妇人，屡屡伸头窥探，始露半面，继现全身。若虚呵问：“何人？”其妇厉声曰：“周先生，此时应该睡矣。”若虚曰：“我睡与不睡，与汝何干？”妇曰：“我是何人！与先生何干？”即披发沥血，持绳奔犯。若虚惊骇欲倒，忽背后有人用手持扶，曰：“先生休怕，学生在此保护。”谛视之，即已故之冯生也。随即不见。
　　若虚喊叫，其父梦兰持烛上楼，若虚具道所见。梦兰即叫媳妇王氏开门，杳无声息；抉门入，则身已悬梁上矣。若虚协同解救，逾时始苏。因午前王氏与小姑争闹，被翁责骂，短见轻生，恶鬼乘机而至。其夫在泉下知之，故求援于若虚。
　　葛道人以风洗手
　　葛道人者，杭州仁和人，家素小康，性好道。年五十外，分家资，半以与子，而挟其半以游。过钱塘江，将取道入天台山，路遇一叟拱手曰：“子有道骨，盍学道？”葛与谈，甚悦。叟曰：“某福建人也，明习天文，曾官于钦天监，辞官归二十年矣。子如不弃，明春当候子于家。”写居址与之。
　　葛次年如期往访，不遇，怅怅欲回。晚入旅店，又见一道士，貌伟神派，终夕不发一语。葛就而与谈，自陈为访仙故来。道士曰：“子果有志，吾荐子入庐山，见吾师兄云林先生，可以为子师。”葛求荐书而往。行深山中十余日，不见踪迹，心窃疑之。
　　一日，见山洞中坐一老人，以手招风作盥沐状。葛异之，因陈道人书拜于座下。老人曰：“汝来太早矣！尚有人间未了缘三十年。吾且与汝经一卷，法宝一件，汝出山诵经守宝以济世人，三十年后再入山，吾传汝道可也。”葛问：“以手招风何为？”曰：“修神仙术成者，食不用火，沐不用水，招风所以洗手也。”因导葛出山。行未半日，已至南昌大路矣。
　　至家，葛道人学其术，能治鬼服妖。所谓法宝者，乃一鹅子石，有缝，颇似人眼，有光芒，能自动闪闪，如交睫然。葛亦不轻以示人也。
　　沈姓妻
　　杭州有沈姓者，住运司署前，与葛道人善。其长子旭初，妻有娠，询道人说男女。道人命：“取水一碗来。”沈与水，置几上。道人为默念咒语数通，侧耳听片时，蹙额曰：“奈何！奈何！”沈惊问故，曰：“汝妻不久有难，恐伤性命，不暇问男妇也。”沈虽素知道人灵异，然其妻甚健，疑信参半。
　　未几，沈妻持灯上楼，忽大声呼痛。其翁姑与其夫急走视之，已卧床颠扑，面作笑容曰：“今日乃泄我恨。”其声若绍兴人。沈夫妻环叩之，答曰：“我自报冤，不干汝事。”沈急命次子某往求道人。道人至，取米一碗，口作咒语，手撮米击病者。病者作畏惧状曰：“我奉符命报冤，道人勿打！”道人曰：“汝有何冤？”病者答曰：“予，山阴人也。此女前生乃予邻家妇。予时四岁，偶戏其家，碎其碗。伊詈我母与私夫某往来，故生此恶儿。予诉之母，母恐我泄其事，挞予至死。是致予死者，此妇也。我仇之久矣，今始寻着。”道人告沈曰：“报冤索命事，都是东岳掌管，必须诉于岳帝，允救，方可以法治；否则难救。”沈清晨赴法华山岳帝庙，默诉其事，占得上上签，归告道人。其时妇胎已堕，道人嫌不洁，不肯入房。沈合家哭求，道人乃诣榻前，书召彩云符一纸，问：“好看否？”病妇答曰：“好。”道人曰：“何不出现？”应曰：“诺。”道人即捏诀向空一捉，曰：“得矣。”驰下楼去，病人昏迷若醒，曰：“我为何遍身痛极？腹甚饥。”左右与之食。
　　安未半刻，又作哭声曰：“汝携我孙去，我在此，亦能索汝命！”言毕，颠狂如故。口中作声甚杂，皆杭音。内有一鬼云：“我辈皆张老头儿邀来，你家若肯斋荐，我等即去。”沈邀僧作道场，众声称谢不已。忽又作张老者声云：“我是正客，如何反轻我？诸人馒头皆是菜心，我独豆沙多而菜心少？”沈视所设张老位前，果如所言，乃换与之。求其去，终不肯，复请道人来。道人授桃枝一束，曰：“吵则打之。”沈持入，向病人作欲打势。妇哀鸣曰：“勿打，我去，我去。”道人立门外，预设一瓮，向空骂曰：“速入此中！”用符一纸封其口携去，沈妇从此愈矣。
　　半年后，有人遇道人于理安寺，见众僧扛道人行空室中，七昼夜不着土木，口吐黑汁数升，污沾衣，色如血。告人曰：“我以为童真之身污产妇秽气，幸众长老超度，不然，几堕落矣。”
　　怪弄爆竹自焚
　　绍兴民家有楼，终年闭。一日，有远客来求宿。主人曰：“宅东有楼，君敢居乎？”客问故，曰：“此楼素积辎重，二仆居之。夜半闻叫号声，往视之，见二仆颜色如土，战栗不能言。少顷云：‘我二人甫睡，尚未灭烛，见一物长尺许，如人间石敢当状，至榻前，搴帏欲上。我等骇极，不觉大呼狂奔而下。’所见如此，自是莫敢有楼居者。”客闻笑曰：“仆请身试之。”主人不能挽，为涤尘土，列几席而下榻焉。客登楼，燃烛佩剑以待。
　　漏三下，有声索索自室北隅起。凝睇窥之，见一怪如主人所言状，跳而登座，翻阅客之书卷。良久，复启其箧，陈物几上，一一审视。箧内有徽州炮竹数枚，怪持向灯前，把玩良久。烟花飞落药线上，轰然一声，响如霹雳，此怪唧唧滚地，遂殁不见。心大异之，虞其复来，待至漏尽，竟匿迹销声矣。
　　晨起告主人，互相惊诧。至夜，客仍宿楼上，杳无所见。此后，楼中怪绝。
　　喀雄
　　喀雄者，姓杨，父作守备，早亡。表叔周某，作副将，镇河州，怜其孤，抚养之。周有女，年相若，见雄少年聪秀，颇爱之，时与饮食。周家法甚严，卒无他事。
　　有务子者，亦周戚也，直宿书斋。夏月，雄苦热，徘徊月下，见周女冉冉而至，遂与成欢。次日入内，见女晓妆，雄目之而笑，女亦笑迎之。自后无日不至。务子闻其房中笑语，疑而窥之，见雄与周女相狎，而心大妒，密白周公。周入宅让其夫人，夫人曰：“女儿夜夜与我同床，焉有此事？”周终以为疑，借他事杖雄而遣之。雄无所依，栖身兰州古寺中。
　　一日者，女忽至，带来辎重甚富。雄惊且喜，问：“从何来？”曰：“与我叔父同来。”盖周公之弟名钅吾者，亦武官也，方升兰州守备。雄深信不疑，与女居半月，扬扬如富人。叔到任后，遇诸涂，喜曰：“侄在此乎？”曰：“然。”叔策马登其堂，侄妇出拜，乃周女也，大惊问故，雄具言之。钅吾曰：“予来时，不闻署中失女事，岂吾兄讳之耶？”居数日，借公事回河州，备述其事。周大骇，曰：“吾女宛然在室，顷且同饭，哪有此事？或者其狐仙所冒托耶！”夫人曰：“与其使狐狸冒托我女之名，玷我闺门，不如竟以真女妻之，看渠如何？”周兄弟二人大以为然，即招雄归成亲。
　　合卺之夕，西宁之女先已在房，雄茫然不知所措。女笑而谓之曰：“何事张皇？儿狐也，实为报德而来。令祖作将军时，尝猎于土门关。儿贯矢被擒，令祖拔失纵之。屡欲报恩，无从下手。近知郎爱周女而不得，故来作冰人，以偿汝愿。亦因子与周女有夙缘，不然，儿亦不能为力也。今媒已成，儿去矣。”倏然不见。
　　常熟程生
　　乾隆甲子，江南乡试，常熟程生，年四十许，头场已入号矣，夜忽惊叫，似得疯病者。同号生怜而问之，俯首不答。日未午，即收拾考篮，投白卷求出。同号生不解其意，牵裾强问之，曰：“我有亏心事发觉矣。我年未三十时，馆某绅家，弟子四人，皆主人之子侄也。有柳生者，年十九，貌美，余心慕，欲私之，不得其间，适清明节，诸生俱归家扫墓，惟柳生与余相对，余挑以诗曰：‘绣被凭谁寝？相逢自有因。亭亭临玉树，可许凤栖身？’柳见之脸红，团而嚼之。余以为可动矣，遂强以酒，俟其醉而私焉。五更，柳醒，知已被污，大恸。余劝慰之，沉沉睡去。天明，则柳已缢死床上矣。家人不知其故，余不敢言，饮泣而已。不料昨进号，见柳生先坐号中，旁一皂隶，将我与柳齐牵至阴司处。有官府坐堂上，柳诉良久，余亦认罪。神判曰：“律载：鸡奸者照以秽物入人口例，决杖一百。汝为人师，而居心淫邪，应加一等治罪。汝命该两榜，且有禄籍，今尽削去。’柳生争曰：‘渠应抵命，杖太轻。’阴官笑曰：‘汝虽死，终非程所杀也。倘程因汝不从而竟杀汝，将何罪以抵之？且汝身为男子，上有老母，此身关系甚大，何得学妇女之见羞忿轻生？《易》称：“窥观女贞，亦可丑也。”从古朝廷旌烈女不旌贞童，圣人立法之意，汝独不三思耶？”柳闻之大悔，两手自搏，泪如雨下。神笑曰：‘念汝迂拘，着罚往山西蒋善人家作节妇，替他谨守闺门，享受旌表。’判毕，将我杖二十放还魂，依然在号中。现在下身痛楚，不能作文；就作文，亦终不中也。不去何为？”遂呻吟颓唐而去。
　　怪风
　　凉州大靖营有松山者，在沙碛中，古战场也。将军塔思哈因公领兵过其处，白草黄云，一望无际。忽见一山高千仞，中有火星万点，蔽日而来，声若雷霆，人马失色。哈大惊，谓是山移。俄而渐近，不及回避，乃同下马闭目据地，互相抱持。顷之，天地如墨，人人滚地，马亦翻倒，良久始定。麾下三十六人，满面皆血，石子嵌入面皮，深者半寸。回望高山，已在数十里之外。日暮，抵大靖营，告总兵马成龙。马笑曰：“此风怪，非山移也。若山移，公等死矣。此等风，塞外至冬常常有之，不伤性命。但公等为沙石所击，从此尽成麻面，年貌册又须另造矣。”
　　孝女
　　京师崇文门外花儿市居民，皆以制通草花为业。有幼女奉老父居，亦以制花生活。父久病不起，女忘啜废寝，明慰暗忧。适有邻媪纠众妇女往丫环山进香者，女因问：“进香可能疗父病否？”媪曰：“诚心祈祷，灵应如响。”女曰：“此间去山，道里几何？”曰：“百余里。”曰：“一里几何？”媪曰：“二百五十步。”女谨记之。每夜静父寝，持香一炷，自计步数里数，绕院叩头，默祝身为女子不能朝山之故。如是半月有余。向例：丫髻山奉祀碧霞元君，凡王公绅，每至四月，无不进香，以鸡鸣时即上殿拍香者为头香。头香必待大富贵家，庶人无敢僭越。时有太监张某往进头香，甫辟殿门，已有香在炉中。张怒责庙主，庙主曰：“殿不曾开，不识此香何由得上。”张曰：“既往不咎，明日当来上头香，汝可待我，毋许别人先入。”庙主唯唯。
　　次日始四更，张已至；至则炉中香已宛然，一女子方礼拜伏地，闻人声，倏不见。张曰：“岂有神圣之前鬼怪敢公然出现者，此必有因。”坐二山门外，聚香客而告之，并详述所见容态服饰。一媪听良久，曰：“据君所见，乃吾邻女某也。”因说其在家救父礼拜之事。张叹曰：“此孝女，神感也。”进香毕，即策马至女家，厚赐之，认为义女，父病旋愈。因太监周恤故，家渐温饱。女嫁大兴张氏，为富商妻。
　　老妪变狼
　　广东崖州农民孙姓者，家有母，年七十馀。忽两臂生毛，渐至腹背，再至于掌，皆长寸馀；身渐伛偻，尻后尾生。一日，仆地化作白狼，冲门而去。家人无奈何，听其所之。每隔一月，或半月，必还家视其子孙，照常饮啖。邻里恶之，欲持刀箭杀之。其子妇乃买豚蹄，俟其再至，嘱曰：“婆婆享此，以后不必再来。我辈儿孙深知婆婆思家，无恶意，彼邻居人那能知道？倘以刀箭相伤，则做儿媳者心上如何忍得？”言毕，狼哀号良久，环视各处，然后走出。自后，竟不来矣。
　　义犬附魂
　　京中常公子某，少年貌美，爱一犬，名花儿，出则相随。春日，丰台看花，归迟人散，遇三恶少方坐地轰饮。见公子美，以邪语调之。初而牵衣，继而亲嘴。公子羞沮遮拦，力不能拒。花儿咆哮，奋前咬噬。恶少怒，取巨石击之，中花儿之头，脑浆迸裂，死于树下。恶少无忌，遂解带缚公子手足，剥去下衣。两恶少踏其背，一恶少褪裤，按其臀，将淫之。忽有癞狗从树林中突出，背后咬其肾囊，两子齐落，血流满地。两恶少大骇，拥伤者归。随后有行人过，解分子缚，以下衣与之，始得归家。心感花儿之义，次日往收其骨，为之立冢。
　　夜，梦花儿来，作人语曰：“犬受主人恩，正欲图报，而被凶人打死，一灵不昧，附魂于豆腐店癞狗身上，终杀此贼。犬虽死，犬心安矣。”言毕，哀号而去。公子明日访至卖豆腐家，果有癞狗。店主云：“此狗奄奄，既病且老，从不咬人，昨日归家，满口是血，不解何故。”遣人访之，恶少到家死矣。
　　白虹精
　　浙江塘西镇丁水桥篙工马南箴，撑小舟夜行，有老妇携女呼渡，舟中客拒之，篙工曰：“黑夜妇女无归，渡之亦阴德事。”老妇携女应声上，坐舱中，嘿无言。时当孟秋，斗柄西指，老妇指而顾其女笑曰：“猪郎又手指西方矣，好趋风气若是乎！”女曰：“非也，七郎君有所不得已也。若不随时为转移，虑世间人不识春秋耳。”舟客怪其语，瞪愕相顾。妇与女夷然，绝不介意。舟近北关门，天已明，老妇出囊中黄豆升许谢篙工，并解麻布一方与之包豆，曰：“我姓白，住西天门，汝他日欲见我，但以足踏麻布上，便升天而行至我家矣。”言讫不见。篙工以为妖，撒豆于野。
　　归至家，卷其袖，犹存数豆，皆黄金也。悔曰：“得毋仙乎！”急奔至弃豆处迹之，豆不见而麻布犹存。以足蹑之，冉冉云生，便觉轻举，见人民村郭，历历从脚下经过。至一处，琼宫绛宇，小青衣侍户外曰：“郎果至矣。”入，扶老妇人出，曰：“吾与汝有宿缘，小女欲侍君子。”篙工谦让非耦。妇人曰：“耦亦何常之有？缘之所在即耦也。我呼渡时，缘从我生；汝肯渡时，缘从汝起。”言未毕，笙歌酒肴，婚礼已备。篙工居月余，虽恩好甚隆，而未免思家。谋之女，女教仍以足蹑布，可乘云归。篙工如其言，竟归丁水桥。乡亲聚观，不信其从天而下也。
　　嗣后屡往屡还，俱以一布为车马。篙工之父母恶之，始焚其布，异香屡月不散，然往来从此绝矣。或曰：“姓白者，白虹精也。”
　　冷秋江
　　乾隆十年，镇江程姓者，抱布为业，夜从象山归。过山脚，荒冢累累，有小儿从草中出，牵其衣。程知为鬼，呵之，不去。未几，又一小儿出，执其手。前小儿牵其西，西皆墙也，墙上簇簇然黑影成群，以泥掷之；后小儿牵往东，东亦墙也，墙上啾啾然鬼声成群，以沙撒之。程无可奈何，听其牵曳。东鬼西鬼始而嘲笑，继而喧争，程不胜其苦，仆于泥中，自分必死。忽群鬼呼曰：“冷相公至矣！此人读书，迂腐可憎，须避之。”果见一丈夫，魁肩昂背，高步阔视，持大扇击手作拍板，口唱“大江东”，于于然来，群鬼尽散。其人俯视程，笑曰：“汝为邪鬼弄耶！吾救汝。汝可随吾而行。”程起从之，其人高唱不绝。行数里，天渐明，谓程曰：“近汝家矣，吾去矣。”程叩谢问姓名，曰：“吾冷秋江也，住东门十字街。”
　　程还家，口鼻窍青泥俱满。家人为薰沐毕，即往东门谢冷姓者，杳无其人。至十字街问左右邻，曰：“冷姓有祠堂，其中供一木主，名嵋，乃顺治初年秀才。秋江者，其号也。”
　　钉鬼脱逃
　　句容捕者殷乾，捕贼有名，每夜伺人于阴僻处。将往一村，有持绳索者贸贸然急奔，冲突其背，殷私忆此必盗也，尾之。至一家，则逾垣入矣。殷又私忆捕之不如伺之。捕之不过献官，未必获赏；伺其出而劫之，必得重利。
　　俄闻隐隐然有妇女哭声，殷疑之，亦逾垣入。见一妇梳妆对镜，梁上有蓬头者以绳钩之，殷知此乃缢死鬼求代耳，大呼破窗入。邻右惊集，殷具道所以，果见妇悬于梁，乃救起之。妇之公姑咸来致谢，具酒为款。散后，从原路归，天犹未明。背簌簌有声，回顾，则持绳鬼也。骂曰：“我自取妇，干汝何事？而破我法！”以双手搏之。殷胆素壮，与之对搏，拳所着处冷且腥。天渐明，持绳者力渐惫，殷愈奋勇，抱持不释。路有过者见殷抱一朽木，口喃喃大骂，上前谛视，殷恍如梦醒，而朽木亦坠地矣。殷怒曰：“鬼附此木，我不赦木！”取钉钉之庭柱，每夜闻哀泣声，不胜痛楚。
　　过数夕，有来共语者、慰唁者、代乞恩者，啾啾然声如小儿，殷皆不理。中有一鬼曰：“幸主人以钉钉汝，若以绳缚汝，则汝愈苦矣。”群鬼噪曰：“勿言，勿言，恐泄漏机关，被殷学乖。”次日，殷以绳易钉如其法。至夕，不闻鬼泣声。明旦视朽木，竟遁去。
　　樱桃鬼
　　熊太史本，僦居京师之半截胡同，与庄编修令舆居相邻，每夜置酒，互相过从。
　　八月十二日夜，庄具酒饮熊，宾主共坐。忽桐城相公遣人来招庄去，熊知其即归，独酌待之。自斟一杯置几上，未及饮，杯已空矣。初犹疑己之忘之也，又斟一杯伺之。见有巨手蓝色从几下伸出探杯，熊起立，蓝手者亦起立，其人头、目、面、发，无一不蓝。熊大呼，两家奴悉至，烛照，无一物。庄归闻之，戏熊曰：“君敢宿此乎？”熊年少气豪，即命童奴取被枕置榻上而麾童出，独持一剑坐。剑者，大将军年羹尧所赠，平青海血人无算者也。时秋风怒号，斜月冷照，榻施绿纱帐，空明澄澈。街鼓鸣三更，心怯此怪，终不能寐。忽几上铿然掷一酒杯，再铿然掷一酒杯。熊笑曰：“偷酒者来矣。”俄而一腿自东窗进，一目、一耳、一手、半鼻、半口；一腿自西窗进，一目、一耳、一手、半鼻、半口，似将人身当中分锯作两半者，皆作蓝色。俄合为一，ㄦㄦ然怒睨帐中，冷气渐逼，帐忽自开。熊起拔剑砍之，中鬼臂，如着敝絮，了无声响。奔窗逃去，熊追至樱桃树下而灭。
　　次早，主人起，见窗外有血痕，急来询问，熊告所以。乃斩樱桃树焚之，尚带酒气。窗外有司阍奴，老矣，既聋且瞽，所卧窗榻乃鬼出入经过处，杳无闻见，鼾声如雷。
　　熊后年登八旬，长子巡抚浙江，次子监司湖南，常笑谓人曰：“余以胆气、福气胜妖，终不如司阍之聋且瞽尤胜妖也。”
　　鼠啮林西仲
　　福建耿藩之变，厦门司马林西仲不降，被缚入狱。西仲平素画一小像，忽被鼠啮断其头，环颈一线如刀截者。家人号哭，以为不祥。未几，王师破耿，出西仲于狱，复其官，加迁三级。西仲还家，家人置酒庆再生。是夕，闻群鼠声啾啾甚忙，扛一物置几上去。视之，所衔去小像之头，共持来还西仲也。
　　●卷七
　　尹文端公说二事
　　乾隆十五年，尹文端公总督陕西。苏州顾某者，为绥德州知州，貌素丰。是年九月，顾赴西安求见，则羸已甚。尹公疑其病，问之。顾跪而请曰：“某生平读书，从不信鬼神事，况敢妄言于大人前耶！今旦暮将死，不敢不告为身后计。本年五月初七日，清晨起坐书斋，见一人青衣皂帽持帖入曰：‘某官请公会讯，备骑在门。’视其帖，同寅汤┉也。某即上马出城。北行三十里，至公廨，有古衣冠者迎揖曰：‘所以屈公至者，为欲造姓名册送上帝，须与公会办。’某未答，旁一吏跪启：‘册草创未就，须八月二十四日方可誉清。’古衣冠者目皂衣人送某还，约至期勿爽。某复上马，行三十里，入署，见己身僵卧床上，妻子号泣于旁。皂衣者推某身自其口入，格格然如不可复合，四肢筋骨五脏之间，酸楚莫状。苏醒后始进米饮，自此部署公私。至八月二十四日，晨起即具衣冠，诀别幕友妻子，泣嘱曰：‘尸勿寒，且缓殓。’至午昏晕，类中风者。果皂衣人来，引至前处。古衣冠者坐堂上，列两几于前，如世间会审状，吏逐名点唱，无相识者。至第三名，即本州之皂隶某也；第八十五名，本州之柬房吏某也；其余人，眼中虽甚熟悉，而不知姓名。呼二人到案前问之，亦云：‘不知何以到此。’古衣冠者笑曰：‘公何问耶？公永当在此共事，自然具晓一切。’问：‘来当何时？’曰：‘今年十月初七日，公趁此时速归部署家事可也。’复拱手别，苏醒如故，身之狼狈，尤甚于前。未几，此县大疫，一吏一役俱染疫亡。今已九月，死期不远，故来诀别大人。”尹公慰之再三，泣拜去。
　　明年正月，尹公巡边，过绥德州，内幕许孝章者，素知其事，方留心访顾，而顾仍无恙，来谒于辕，体充实如故。公戏之曰：“鬼言何以灵于吏役而不灵于汝耶？”顾叩头谢恩，亦不解其何故。
　　公督陕时，按华阴县某禀启曰：“为触犯妖神陈情禀死事：卑职三厅前有古槐一株，遮房甚黑，意欲伐之。而邑中吏役佥曰：‘是树有神，伐之不可。’某不信，伐之，并掘其根。根尽，见鲜肉一方；肉下有画一幅，画赤身女子横卧。卑职心恶之，焚其画，以肉饲犬。是夜，觉神魂不宁，无病而憔悴日甚，恶声汹汹，目无见而耳有闻，自知不久人世，乞大人别委署篆者来。”尹公得禀，袖之与幕客传观曰：“此等禀帖，作何批发？”言未毕，华阴县报病故文书至矣。
　　霹雳脯
　　海州朱先生，康熙间人，貌三四十岁，或出或隐，不知寒暑。常曰：“海州气象好，惜读书者少耳！”出游数年，归语人曰：“吾家竹子殊博雅，可与谈；山阳阎百诗亦后来之秀，惜其俱未闻道耳！”居亡何，又语人曰：“我何罪于天而今日有雷击我？我不得不相抗。相恐惊诸君，诸君须避之。”至期，云雨海冥，见大蜘蛛脚自空中下，雷乍响而哑矣，旷野有血肉一团，大如车轮。朱指示人曰：“此斗败霹雳脯也。”以酒烹之，独坐而啖。又一日，雷雨复集，朱张口空中，吐白丝数百丈，盘密如网。有火龙腾空而至，奋鬣舒爪于网外，终不能入。良久，入云去。朱叹曰：“海滨多怪物，不可久居，吾将逝矣。”竟去，不知所终。人疑为蜘蛛精也。
　　瘟鬼
　　乾隆丙子，湖州徐翼伸之叔岳刘民牧作长洲主簿，居前宗伯孙公岳颁赐第。翼伸归湖之便访焉。天暑，浴于书斋，月色微明，觉窗外有气喷入，如晓行臭雾中，几上鸡毛帚盘旋不已。徐拍床喝之，见床上所挂浴布与茶杯飞出窗棂外。窗外有黄杨树，杯触树碎，声铿然。徐大骇，唤家奴出现，见黑影一团，绕瓦有声，良久始息。
　　徐坐床上，片时，帚又动。徐起，以手握帚，非平时故物，湿软如妇人乱发，恶臭不可近，冷气自手贯臂，直达于肩。徐强忍持之。墙角有声，如出瓮中者，初似鹦鹉学语，继似小儿啼音，称：“我姓吴，名中，从洪泽湖来，被雷惊，故匿于此，求恩人放归。”徐问：“现在吴门大瘟，汝得非瘟鬼否？”曰：“是也。”徐曰：“是瘟鬼，则我愈不放汝，以免汝去害人。”鬼曰：“避瘟有方，敢献方以乞恩。”徐令数药名而手录之，录毕，不胜其臭，且臂冷不可耐。欲放之，又惧为祟。家奴在旁，各持坛罐，请纳帚而封焉。徐从之，封投太湖。
　　所载方：雷丸四两，飞金三十张，朱砂三钱，明矾一两，大黄四两，水法为丸，每服三钱。苏州太守赵文山求其方以济人，无不活者。
　　千年仙鹤
　　湖州菱湖镇王静岩，家饶于财，房室高敞。有九思堂，广可五六亩，宴客日暮，必闻厅柱下有声，如敲竹片。静岩恶之，对柱祝曰：“汝鬼耶，则三响。”乃应四声。曰：“若仙耶，则四响。”乃应五声。曰：“若妖耶，则五响。”乃乱应无数。有道士某来设坛，用雷签插入柱下。忽家中婢头坟起，痛不可忍。道士撒签，婢痛止。间一日，婢忽狂呼，如伤寒发狂者。召医视之，按脉未毕，举足踢医，伤面血流。男子有力者四五人抱持不能禁。王之女初笄，闻婢病，来视之。初入门，大惊仆地，曰：“非婢也。其面方如墙，白色，无眼、鼻、口、耳；吐舌，赤如丹砂，长三四尺，向人翕张。”女惊不已，遂亡。女死而婢愈。
　　王百计驱妖，有请乩仙者来，言“仙人草衣翁甚灵，可以镇邪”。王如其言，设香案置盘。乩笔砉刂然有声，穿窗而出，于窗纸上大书曰：“何苦何苦，土地受过。”主人问乩，乩言：“草衣翁因地邪未去，遽请仙驾将当方土地神发城隍笞二十矣。”自后此妖寂然。
　　草衣翁与人酬酢甚和，所言多验。或请姓名，曰：“我千年仙鹤也，偶乘白云过鄱阳湖，见大黑鱼吞人。予怒而啄之，鱼伤脑死。所吞人以姓名假我，以状貌付我，我今姓陈，名芝田，草衣者，吾别字也。”或请见之，曰：“可。”请期，曰：“在某夜月明时。”至期，见一道士立空中，面白微须，冠角巾，披晋唐服饰，良久，如烟散也。
　　夏太史三事
　　高邮夏醴谷先生督学湖南，舟过洞庭，值大风浪，诸船数千，泊岸未发。夏性急，欲赶到任日期，命舵工逆风而行，诸船随之扬帆。至湖心，风愈大，天地昏冥，白浪如山，见水面二短人，长尺许，面目微黑，掠舟指橹似巡逻者。诸船中人俱见之。风定日出，渐隐去矣。
　　公居督学衙门，家丁子弟白日见怪，见者必病。公夫人扃闭子弟，午后不许至园；嘱公致祭，公不信。是夜，阅卷灯下，闻哭声自西来，殷殷田田，群响杂沓；飞沙打窗，如雨而下。公厉声曰：“吾已悉尔意，明日祭汝可也！”其声渐远而灭。公诘朝寻其声来之处，有破屋一间，木主数十，皆前任学臣阅卷幕友卒于署者，因为文具牲牢祭之，此后怪绝。
　　公门生朱士从福建入部，至山东荏平道中，日暮夜宿，风雨交至，遣家人先行觅店，停车于三叉路口待之。夜二更，天地昏黑，见远树中火光忽上忽下，疑为家人持火至矣。少顷，火光渐近，大如车轮，错落数十，高者至苍天，低者及马足。大骇，以为必非人灯。近视之，光火中有三人掠车而过，其中行者当额闪闪有眼，朱衣博带，眉须伟然；旁侍儿锦衣玉貌，扶之而行；最前一白须老翁，伛偻先驱，背穴有孔如碗大，火光从此孔出，如灶突泄烟者然，见人了无惊异，徐步入远村而没。少顷，家人与店家至，云共见之，相与诧骇而已。
　　石崇老奴才
　　康熙间，任雨林进士有诗名，宰河南巩县。昼卧书室，见簪花女郎持名纸称石大夫招饮。舆夫盈门，俱来迎接，任不觉身随之行。良久，至一府，闳巍然，主人戴晋巾，锦プ，叉手出迎，谈论风发。坐定，席设水陆奇珍，皆目所未睹，女乐二人，舞亻参々然。
　　酒酣，主人起，握任手行至后园，极亭台花木之胜。园后有井，水绿色，主人手黄金勺呼左右：“酌水为任公解酲。”任初沾唇，觉有辛恶之味，唇为之焦，因辞谢不举其勺。主人强之，众美人伏地劝请，任不得已为尽之。俄而，腹痛欲裂，呼号求归。主人拱手曰：“客果醉矣，且暂别再会。”任仓皇登车，痛愈甚，从原路归。过城隍庙，城隍神趋出迎，曰：“石季伦老奴才又毒人乎！昨作主饮君者，晋石崇也。崇生时取精多，用物宏；诛死时受孙秀屠割，血肉狼藉；强魂不散，为罗刹尊神，誓杀名士三千，以泄生平好名之忿。吾第十九人，君第二十九人也。吾以生平正直，诉冤上帝。帝不能救，封为城隍神，赐药二丸，曰：‘有真名士被害者，以此救之。’君有文行，故在此相救。”言毕，取药塞任口中，任痛遽止。顷刻，汗出而寤。其原卧之处，家人环泣，已迷懵二日矣。
　　后修巩县故城，掘地得碑，镌“金谷”两大字，类索幼安笔法，始知石氏金谷不在今洛阳也。
　　鬼差贪酒
　　杭州袁观澜，年四十，未婚。邻人女有色，袁慕之，两情属矣。女之父嫌袁贫，拒之。女思慕成瘵卒。袁愈悲悼，月夜无以自解，持酒尊独酌。见墙角有蓬首人手持绳，若有所牵，睨而微笑。袁疑为邻之差役，招曰：“公欲饮乎？”其人点头，斟一杯与之，嗅而不饮。曰：“嫌寒乎？”其人再点头。热一杯奉之，亦嗅而不饮。然屡嗅则面渐赤，口大张不能复合。袁以酒浇入其口，每酒一滴，则面一缩，尽一壶，而身面俱小，若婴儿然，痴迷不动。牵其绳所缚者，邻氏女也。袁大喜，具酒罂取蓬首人投而封之，面八卦镇压之，解女子缚，与入室为夫妇。夜有形交接，昼则闻声而已。
　　逾年，女子喜告曰：“吾可以生矣！且为君作美妻矣。明日某村女气数已尽，吾借其尸可活，君以为功，兼可得资财作奁费。”袁翌日往访某村，果有女气绝方殓，父母号哭。袁呼曰：“许为吾妻，吾有药能使还魂！”其家大喜，许之。袁附女耳低语片时，女即跃起，合村惊以为神，遂为合卺。女所记忆，皆非本家之事。逾年，渐能晓悉，貌较美于前女。
　　李倬
　　李倬者，福建人，乾隆庚午贡生，赴京乡试，路过仪征。有并舟行者，自称姓王名经，河南洛阳县人，赴试京师，资费不足，求李挈带。李许之。同舟言笑甚欢，出所作制艺，亦颇清雅，惟篇幅稍短耳。与共食，必撒饭于地，每举碗，但嗅其气，无一粒纳喉者。李疑而憎之。王似解意，谢曰：“某染膈症，致有此累，幸毋相恶。”既至京师，将赁寓所。王长跪请曰：“公毋畏，我非人也。乃河南洛阳生员，有才学，当拔贡，为督学某受赃黜落，愤激而亡，今将报仇于京师，非公不能带往。入京城时，恐城门神阻我，需公低声三呼我名，方能入。”其所称督学某，即李之座师。李大骇，拒之。鬼曰：“公党师拒我，我行且祟公。”李无奈何，如其言。
　　舍馆定，即往谒座主。其家方环泣，声达户外。座主出曰：“老夫有爱子，生十九年矣，聪明美貌，为吾宗之秀。前夜忽得疯疾，疾尤奇，持刀不杀他人，专杀老夫，医者莫名其病，奈何？”李心知其故，请曰：“待门生入视郎君。”言未毕，其子在内笑曰：“吾恩人至矣，吾当谢之，然亦不能解我事也。”李入室，握郎君手，语移时。旁人不解，更骇愕，都来问李，李告之故。于是举家跪李前，求为关说。李谓其子曰：“君过矣。君以被黜之故，气忿身死，毕竟非吾师杀君也。今若杀其郎君，绝其血食，殊非以直报怨之道。况吾与君有香火情，独不为我地乎？”其子语塞，嗔目曰：“公语诚是，然汝师当日得赃三千，岂能安享？吾败之而去足矣。”手指曰：“某室有玉瓶，价值若干，为我取来。”至则掷而碎之，又手指曰：“某箱内有貂裘数领，价值若干，为我取来。”至则举火焚之。事毕，大笑曰：“吾无恨矣。为汝赦老奴。”拱手作去状，其子霍然病已。
　　李是年登第，行至德州，见王君复至，则前驱巍峨，冠带尊严，曰：“上帝以我报仇甚直，命我为德州城隍，尚有求于吾子者。德州城隍为妖所凭，篡位血食垂二十年，我到任时，彼必抗拒，吾已选神兵三千，与妖决战。公今夜闻刀剑声，切勿谛视，恐有所伤。邪不胜正，彼自败去，但非公作一碑记晓谕居民，恐四方未必崇奉我也。公将来爵禄亦自非凡，与公诀矣。”言毕拜谢，垂泪而去。
　　是夜，闻城内外兵马喧然，至五鼓始寂。李诘朝往城隍庙焚香作记，道士已磨墨相待，云：“昨夜大王到任，托梦贫道，教相迎也。”李为镌石立碑，今犹存德州大东门外。
　　王将军妾
　　苏州慕崇士，宰河南汲县。未遇时，馆京师任姓家，寓半截胡同。晚间独宿，灯下见物黑而毛，攫其书簏。慕手剑逐之，无所得。次晚，月下如厕，有女子冉冉来。慕疑主人婢妾，蹲不敢起。女竟不去，而冷风凄然。慕始惊惧，投以瓦，了不复见。慕踉跄归至书斋，则女子在床矣；军装持刀，容貌甚丽；呼之不应，驱之不去；召他人观之，皆不能见。慕遂病，呓语曰：“我明朝王将军妾也，久不得祭，故遣儿辈取食，汝以剑伤之；我亲来谢过，汝又蹲厕辱我。我故来索命。”同寓宾客俱为哀祈，女曰：“能以衣服车马送我归故乡，姑贷汝。”众如其言，慕苏醒。食粥未半晌，女又复来曰：“吾为汝辈所给，衣服领袖并未裁缝，吾何以为衣耶？可速选缝人善治之。”众客愈骇，视所陈之衣，果未开摺也。整治再拜，慕竟病除。
　　三年，慕登进士，选河南汲县知县，路过开封，宿客店。店之西偏，扃室甚固，慕疑之。窥窗隙，见朱棺一口，横于中堂，凝尘数寸，棺之前和题曰：“王将军亡妾张氏。”慕大惊且悔，心郁郁不乐。薄暮，女果至，装束如前，曰：“昔妾逼君，妾之罪也；今君窥妾，妾之缘也。妾在此数十年，非取人见代，不能自拔于幽冥，故今夜来伴君。”慕大惧，连夜呼驺入城，告开封同寅，将求道士驱之。开封守令留饮达旦，翌早与共至店中，一书童自缢于床。守令怒，剖其棺，尸装束鲜浓，僵而不腐。焚之，竟无他怪。
　　仙鹤扛车
　　方绮亭明府作令江西，其同僚郭姓者，四川人，言少时曾上峨嵋山，意欲弃世学道，见老翁长髯秀貌，戴羽巾，飘飘然导之前行。至一处，宫殿巍峨，似王者居，翁指示曰：“汝欲学道，非王命不可。王外出未归，汝少待。”俄而仙乐嘹嘈，异香触鼻，两仙鹤扛水精车，车中坐王者，状如世上所画香孩儿，红衣文葆，洁白如玉，口嬉嬉微笑，长不满尺许，诸神俯伏迎入宫。老翁奏曰：“有真心学道人郭求见。”王命传入，注视良久，曰：“非仙才，速送回人间。”老翁掖郭下。郭问曰：“王何以年少？”老翁笑曰：“为仙为圣为佛，及其成功，皆婴儿也。汝不闻孔子亦儒童菩萨，孟子云：‘大人者，不失其赤子之心’乎？吾王已五万岁矣！”郭无奈何，仍自山下归家，犹记其殿门外朱书二对，云：“胎生卵生湿生化生，生生不已；天道地道人道鬼道，道道无穷。”
　　红花洞
　　溧水知县曹江初官蜀时，夏日昼寝，见二隶卒牵马来邀，与俱行，约二十里馀，复有一人乘骏马，约束如军官，持令箭呼曰：“奉上帝命，烦君点放洞犯，幸勿辞劳。”曹愕然，莫知其故。再行二三里，至深山，有穴，榜曰“红花洞”。石门一双，封钥甚固。洞口胥吏七八人，具公案文册，跪迎道左。军官以令箭付曹，嘱云：“照册点放。”言毕，乘马去。
　　曹登座，一吏禀请启洞，向洞大呼“开门”者三，有阴气随呼而出，冷逼毛发。须臾，女鬼数千，蓬首垢面，纷然杂至，哀号困苦之声，不可言状。吏按册唱名，开锁具，驱向南行。诸鬼逡巡，若不得已而往者。最后三女鬼向曹哀求免放，曹辞以“奉帝命，不能为力”，三鬼愤惋骂曰：“二十年后，会当相报！”放既毕，军官复来嘱隶曰：“曹公劳矣，须好送还家。”隶卒仍以马送。至中途，经大河，马渡水，忽失前足而堕，惊寤，见家人环哭，方知已死一日，心秘其事，不敢言于人。
　　后二十年，长男妇病产卒，未期年，次媳当产亦病，忽作呓语呼姑至前曰：“红花洞事发矣。我房舍已定，当与李氏为邻矣。”指其小叔曰：“继我者当在此君。可恨翁当时箭在手，乐得作人情，何故不肯乎？”言毕，张目大呼，血流破面，腹溃肠出，死。姑与小叔奔告于曹，曹大骇，自忆此梦实未尝语人，不知乃媳何从知也。殓后，寄其柩于古寺，寺中旧有朱棺一口，询之，果为某家妻李氏棺也。曹后第三子妻妇，亦以产卒。三妇年岁虽各有大小，计其始生，皆与梦时相上下。后侧室生儿，皆无恙。
　　大毛人攫女
　　西北妇女小便，多不用溺器。陕西咸宁县乡间有赵氏妇，年二十余，洁白有姿，盛夏月夜，裸而野溺，久不返。其夫闻墙瓦飒拉声，疑而出视，见妇赤身爬据墙上，两脚在墙外，两手悬墙内，急而持之。妇不能声，启其口，出泥数块，始能言，曰：“我出户溺，方解裤，见墙外有一大毛人，目光闪闪，以手招我。我急走，毛人自墙外伸巨手提我髻至墙头，以泥塞我口，将拖出墙。我两手据墙挣住，今力竭矣，幸速相救。”赵探头外视，果有大毛人，似猴非猴，蹲墙下，双手持妇脚不放。赵抱妇身与之夺，力不胜，及大呼村邻。邻远，无应者。急入室取刀，拟断毛人手救妇。刀至，而妇已被毛人拉出墙矣。赵开户追之，众邻齐至。毛人挟妇去，走如风，妇呼救声尤惨。追二十余里，卒不能及。
　　明早，随巨迹而往，见妇死大树间：四肢皆巨藤穿缚，唇吻有巨齿啮痕，阴处溃裂，骨皆见。血裹白精，渍地斗余。合村大痛，鸣于官。官亦泪下，厚为殡殓，召猎户擒毛人，卒不得。
　　狐仙冒充观音三年
　　杭州周生，从张天师过保定旅店，见美妇人跪阶下，若有所祈。生问天师，天师曰：“此狐也，向我求人间香火耳。”生曰：“盍许之？”天师曰：“彼修炼有年，颇得灵气，若与香火，恐恣威福，为人间祟。”生爱其美，代为祈请。天师曰：“难却君情，但令受香火三年，毋得过期可也。”命法官批黄纸付之去。
　　三年后，生下第出都，过苏州，闻上方山某庵观音极著灵异，将生祷焉。至山下，同祷者教以步行，曰：“此山观音甚灵，凡肩舆上山者，中道必仆。”生不信，肩舆上山。未数十武，杠果折，生坠地，幸无所伤，遂下舆步行。入庙，见香烛极盛，所谓观音者坐锦幔中，勿许人见。生问僧，僧曰：“塑像太美，恐见者辄生邪念故也。”生必欲启视。果极妖冶，不类他处观音。谛视之，颇似曾相识者。良久恍然，是旅店中妇人。生大怒，指而数之曰：“汝昔求我说情，故得此香火。汝乃不感我恩而坏我舆，何太没良心也？且天师只许汝受香火三年，今已过期，恋此不去，岂竟忘前约乎？”语未毕，像忽扑地碎，僧大骇，亦无可奈何。俟生去，纠金为之重塑，而灵响从此寂然。
　　吴生手软
　　乾隆二十四年五月，丰县宰卢世昌修邑志，聘苏州吴生为誊录，与同事者同住一楼。忽具衣冠揖同事友曰：“吾死矣，以后事累公。”友问故，吴愀然云：“我初赴丰时，至沛县，道上遇一妇人，求与共载，我以车小不许。妇随车行二十里，心窃讶之。何舆夫，皆不见，始知为鬼。晚投旅店，人静后，妇来坐榻上语我曰：‘君与我年俱廿九，合为夫妇。’我大骇，以枕投之，随响而没。自此不复见形，时闻耳边嚅嚅作语，求作夫妇，呼我为‘写字人’，噪聒不已。问：‘如何酬汝汝方去？’曰：‘与我钱二百，置楼板上，我即去。’如其言。既而我钱在，妇来缠扰如初，奈何奈何？”友人咸相解慰，令二僮守之。
　　越数日，楼上大呼，众奔上，见吴倒地，腹右刀戳一洞，肠半溃出，喉下食嗓已断。扶起之，绝无痛楚。卢公往视，吴手招之近前，作一“冤”字。卢曰：“是何冤？”曰：“欢喜冤家也。今早妇人来逼我死，以便作夫妻。我问：‘作何死法？’妇指案上刀曰：‘此物佳。’余取刺右腹，痛不可忍，妇人亟以手按摩之，曰：‘此无济也。’所摩处遂不觉痛。我问：‘然则如何？’妇人自摩其颈作刎势曰：‘如此方可。’我复以刀断左喉，妇人跌足叹曰：‘此亦无济，徒多痛苦耳。’又以手按摩之，亦不觉痛。指右喉下曰：‘此处佳。’余曰：‘我手软矣无能为也，卿来刺之。’妇遂披发摇首，持刀直前，而楼下诸公已走上矣。彼闻人来，掷刀奔去。”卢公诧异，为延医纳其肠。吴始不能饮食，用药敷治，亦遂平复。妇人不复再至。吴生至今尚存。
　　狐祖师
　　盐城村戴家有女为妖所凭，厌以符咒，终莫能止；诉于村北圣帝祠，怪遂绝。已而有金甲神托梦于其家曰：“吾圣帝某部下邹将军也。前日汝家妖是狐精，吾已斩之，其党约明日来报仇，尔等于庙中击金鼓助我。”翌日，戴家集邻众往。闻空中甲马声，乃奋击金钲铙鼓，果有黑气坠于庭，村前后落狐狸头甚夥。越数日，其家又梦邹将军来曰：“我以灭狐太多，获罪于狐祖师。狐祖师诉于大帝。某日，大帝来庙按其事，诸父老盍为我祈之。”众如期往，伏于廊下。
　　至夜半，仙乐嘹嘈，有冕服乘辇者冉冉来，侍卫甚众；后随一道人，庞眉皓齿，两金字牌署曰“狐祖师”。圣帝迎谒甚恭。狐祖师曰：“小狐扰世，罪当死，但部将歼我族类太酷，罪不可逭。”圣帝唯唯。村人自廊下出，跪而请命。有周秀才者骂曰：“老狐狸！须白如此，纵子孙淫人妇女，反来向圣帝说情，何物‘狐祖师’，罪当万斩！”祖师笑不怒，从容问：“人间和奸何罪？”周曰：“杖也。”祖师曰：“可知奸非死罪矣。我子孙以非类奸人，罪当加等，要不过充军流配耳，何致被斩？况邹将军斩我一子，并斩我子孙数十何耶？”周未及答，闻庙内传呼云：“大帝有命：邹将军嫉恶太严，杀戮太重，念其事属因公，为民除害，可罚俸一年，调管海州地方。”村人欢呼合掌，向空念佛而散。
　　纣之值殿将军
　　天台僧智果好游，山行迷路，至大石洞。坐一道者，萝衣薜裳。僧跪而请曰：“某幸遇仙人，愿受教。”道者曰：“予人也，非仙也，子来胡为？”僧曰：“某入山已数日，腹枵甚，敢有云浆之请。”道者曰：“子姑待，吾往后山觅之。”去有顷，携一物来，状轮而色鲜白。道者破之，自吸其浆，以其余授僧，曰：“此千年茯苓也。”因令僧坐，问：“岳飞将军安否？秦桧死否？”僧曰：“此宋朝事也，今易代数百年为大清矣。”因告以《宋史》所载岳事颠末。道者惨然曰：“岳将军终不免乎！”遂大哭，曰：“吾姓周，名通，岳将军麾下小将也。当秦桧以金牌召兵时，我知有难，遂逃于此，食灵草得不死。我师教勿出洞，出洞即死。汝宜速出，迟恐无及。”僧惧，拜辞而行。
　　路甚纡曲，备历险阻。忽望崖上坐一巨人，长丈余，遍体绿毛如翠锦，骇而奔还告道者。道者曰：“此予师商高，纣王之值殿将军也，为飞廉、恶来所谮，避居此山。性好食野兽，故其状与人异。子往拜祈，兼可问商代事。”僧故蠢野，无所记忆。见巨人礼拜毕，便问纣宠妲己事。巨人曰：“汝误矣，妲者，南宫女官之称；己戊者，女官之行次。女官非止一人也，汝所问何妃？”僧不能答，又问文王受命事。曰：“吾不知文王为何人，或是西方诸侯姬昌耶？其人事纣甚恭，并无称王之事。”因问：“汝所问者，何人告汝？”曰：“书上云云。”巨人问：“何物为书？”僧手作书状示之。巨人笑曰：“我当时尚无此物。”言毕，以一臂搂僧行如飞，置之平地，拱手而别，已在天台郊外矣。
　　疟鬼
　　上元令陈齐东，少时与张某寓太平府关帝庙中。张病疟，陈与同房，因午倦，对卧床上。见户外一童子，面白，衣帽鞋袜皆深青色，探头视张。陈初意为庙中人，不之问。俄而张疟作。童子去，张疟亦止。又一日寝，忽闻张狂叫，痰如涌泉。陈惊寤，见童子立张榻前，舞手蹈足，欢笑顾盼，若甚得意者。陈知为疟鬼，直前扑之，着手冷不可耐。童走出，飒飒有声，追至中庭而没。张疾愈，而陈手有黑气，如烟熏色，数日始除。
　　误学武松
　　杭州马观澜家，每四时必祭其门。予问：“古礼：门为五祀之一，今此礼久不行，君家独行之，何也？”马曰：“余家奴陈公祚好酒，每晚必醉敲门归。一日，闻户外喧呶声，往视之，奴扑地曰：‘奴归，见门外一男一妇，俱无头，头持在手。妇呼曰：“吾汝嫂也。吾淫属实，吾夫杀我可也。汝为小叔，不当杀我。夫杀我时，心软手噤<齿介>不下，汝夺刀代杀，此事岂汝所宜与耶？吾每来相寻，为汝主人家门神呵禁，今故伺汝于门外。”因大骂唾奴面。其男鬼掷头撞奴，奴倒地。闻人声，二鬼才散。’马氏众家人扶至床，自言少年曾有此事，当时看小说，慕武松之为人，不意遭此冤孽。或告之曰：‘小说都无实事，何得妄学？且武松杀嫂，为嫂杀兄故也。若寻常犯奸，王法只杖决耳，汝何得代兄杀嫂？’言未终，奴张目作女声曰：‘公道自在人心，何如何如。’向言者三叩头而死。”马氏以鬼言故祭门神甚敬，世其家。
　　孛星女身
　　山东有施道士者，善祈晴雨。乾隆十二年，东省大旱，抚军准祈雨不得，锁道士而逼之。道士曰：“雨非不可得也，但须某日孛星下降，公捐锦被一条，白金百两，某捐阳寿十年，方可得雨。”抚军如其言。
　　至期，道士登坛，呼一童子近前，令其伸手，画三符于掌中，嘱曰：“至某处和田中，见白衣妇人便掷此符，彼必追汝，汝以次符掷之；彼再追，汝以第三符掷之；速归上坛避匿可也。”童子往，果见白衣妇，如其言，掷一符。妇人怒，弃裙追童。童掷次符，妇人益怒，解上衣露两乳奔前。童土掷三符，忽霹雳一声，妇人亵衣全解，赤身狂追。童急趋至坛，而妇人亦至。道人敲令牌喝曰：“雨！雨！雨！”妇人仰卧坛下，云气自其阴中出，弥漫蔽天，雨五日不止。道士覆以锦被。妇渐苏，大恚耻，曰：“我某家妇，何为赤身卧此？”抚军备衣服令着，遣老妪送归，以百金酬其家。
　　事后问道士，道士曰：“孛星女身而性淫，能为云雨，居天上亦赤体，惟朝北斗之期始着衣裳。是日下降田间，吾以符摄入某妇之身，使替代而来；又激怒之，使雷雨齐下。然用法太恶，必遭阴遣矣。”不数年，道士暴亡。
　　九夫坟
　　句容南门外有九夫坟。相传昔有妇人甚美，夫死，止一幼子，家资甚厚，乃招一夫。生一子，夫又死，即葬于前夫之侧；而又赘一夫，复死如前。凡嫁九夫，生九子，环列九坟。妇人死，葬于九坟之中。每日落时，其地即起阴风，夜有呼啸争斗之声，若相冒而夺此妇者。行路不敢过，邻村为之不安，相率诉于邑。令赵天爵随至其他，排衙呼皂隶，于各坟头持大杖重责三十，自此寂然。
　　土地奶奶索诈
　　虎踞关名医涂彻儒，与之交好，其子妇吴氏，孝廉讳镇者之妹也。乾隆丙申六月，吴氏夜梦街坊总甲李某持簿化缘，口称“虎踞关将有火灾，纠费演戏以禳之”。簿上姓名，皆里中相识者。正徘徊间，有老妇人黄衫绛裙从门外入，谓吴曰：“今年此处火灾是九月初三日，君家首被其祸，数不可逃。须烧纸钱、买牲牢还愿，庶不至烧伤人命。”吴氏梦醒，方悟总甲李某久已物故，乃往各邻家告以故，并问：“此间可有衣黄衫妇人否？”皆曰：“无之。”吴有戒心，往祷土地庙，见所塑土地奶奶，宛然梦中所见，惊惧异常。诸邻闻之，亦大骇。彼此演戏祭祷，费数百金。
　　将至九月，涂氏一门衣箱器具尽搬移戚里家，自初一日起，不复举炊矣。至期，四邻寂然，竟无焚如之患。涂氏至今安好。

　　●卷八
　　鬼闻鸡鸣则缩
　　予门生司马骧，馆溧水林姓家，其所住地名横山乡，僻处也。天盛暑，以其西厅宏敞，乃与群弟子洒扫，为晚间乘凉之处。书籍行李，移床就焉，秉烛而卧。至三鼓，门外啾啾有声，户枢拔矣，烛光渐小，阴风吹来，有矮鬼先入，脸似笑非笑，似哭非哭，绕地而趋。随后一纱帽红袍入，白须飘飘，摇摆而进，徐行数步，坐椅上，观司马所作诗文，屡点头，若领解者。俄顷起立，手携矮鬼步至床前；司马亦起坐，与彼对视。忽鸡叫一声，两鬼缩短一尺，灯光为之一亮。鸡三四声，鬼三四缩，愈缩愈短，渐渐纱帽两翅擦地而没。
　　次日，问之士人，云：“此屋是前明林御史父子同葬所也。”主人掘地，未棺宛然，乃为文祭之，起棺迁葬。
　　蜈蚣吐丹
　　余舅氏章升扶，过温州雁荡山，日方午，独行涧中。忽东北有腥风扑鼻而至，一蟒蛇长数丈，腾空奔迅，其行如箭，若有所避者，后有五六尺长紫金色一蜈蚣逐之。蛇跃入溪中，蜈蚣不能入水，乃舞掉其群脚，飒飒作声，以须钳掉水。良久，口吐一红丸如血色，落水中。少顷，水如沸汤，热气上冲。蛇在水中颠扑不已，未几死矣，横浮水面。蜈蚣乃飞上蛇头，啄其脑，仍向水吸取红丸，纳口中，腾空去。
　　雷部三爷
　　杭州施姓者，家居忠清里，六月雷雨后，小便树下。甫解，见有鸡爪尖面者蹲焉，大怖而返。夜即暴病，狂呼：“触犯雷神。”家人环跪求赦。病者曰：“治酒饮我，杀羊食我，我贷其命。”如其言，三日而愈。适有天师法官过杭，施姓与有旧，以其事告之。法官笑曰：“此雷部奴中奴也，小名阿三，惯倚势诈人酒食。如果雷神，其技量宁止此耶？”今长随中有称“三爷”、“四爷”者是矣。
　　鬼乖乖
　　金陵葛某，嗜酒而豪，逢人必狎侮之。清明，与友四五人游雨花台。台旁有败棺，露见红裙，同人戏曰：“汝逢人必狎，敢狎此棺中物乎？”葛笑曰：“何妨。”往棺前以手招曰：“乖乖吃酒。”如是者再。群客服其胆，大笑而散。
　　葛暮归家，背有黑影尾之，声啾啾曰：“乖乖来吃酒。”葛知为鬼，虑避之则气先馁，乃向后招呼曰：“鬼乖乖，随我来。”径往酒店，上楼置一酒壶两杯，向黑影酬劝。旁人无所见，疑有痴疾，听其所为。共饮良久，乃脱帽置几上，谓黑影曰：“我下楼小便，即来奉陪。”黑影者首肯之。葛急趋出归家。
　　酒保见客去遗帽，遂窃取之。是夕，为鬼缠绕，口喃喃不绝，天明自缢。店主人笑曰：“认帽不认貌，乖乖不乖。”
　　凤凰山崩
　　同年沈永之任云南驿道时，奉制府璋公之命，开凤凰山八十里，通摆夷苗路。山径险峭，自汉、唐来人迹未到处也。每斫一树，有白气自其根出，如匹练升天。蟆虾大如车轮，见人辄瞪目怒视，当之者登时扑地。土人醉烧酒，以雄黄塞鼻，持巨斧砍杀之，烹食可疗三日饥。忽一日，有美女艳装从山洞奔出，役夫数千人，皆出洞追而观之，老成者不动心，操作如故。俄而山崩，不出洞者压死矣。沈公为余述其事，且戏曰：“人之不可不好色也，有如是夫。”
　　董金瓯
　　董金瓯者，湖州勇士，能负重，走京师，十日可到。尝为人腰千金入都，过山东开成庙，有盗尾后，将取其金。董知之，挂金树上，下马与搏。盗抵敌不胜，问：“足下拳法，何人所授？”曰：“僧耳。”盗曰：“破僧耳拳，须我妹来，汝敢在此相待否？”董笑曰：“避女子非夫也。”坐以待之。少顷，一美女来，年十八九，貌甚和，相见即格斗，良久曰：“汝拳法非僧耳授也，当别有人。”董以实告，曰：“我初学于僧耳，后学于僧耳之师王征南。”女子曰：“若然，须至我家，彼此一饭再斗方决，汝敢往乎？”董恃其勇，径随女子行。
　　到其家，则其兄已先在家，张灯挂红，率妻欢迎，曰：“妹夫来矣。”以红巾蒙其妹头，强之交拜。董骇然问故，曰：“吾父某亦为人保标，路逢僧耳，与角斗不胜而死。我与妹立志报仇，同习拳法，必须胜僧耳者然后可以杀之。访得僧耳之师为王征南，苦相寻无路。汝是其弟子，则可以引见征南，再学拳法报此仇矣。”董遂赘其家，别遣人赍腰间金赴京师。日后不知所终。
　　蒋厨
　　常州蒋用庵御史家厨李贵，取水厨下，忽中恶仆地。召巫视之，曰：“此人夜行冲犯城隍仪仗，故被鬼卒擒去。须用三牲纸钱祷求城隍庙中西廊之黑面皂隶，便可释放。”如其言，李果苏。家人问之，曰：“我方汲水，忽被两个武进县黑面皂头来拿去，说我冲犯他老爷仪仗，缚我衙门外树上，听候发落。我实不知原委，今日听他二人私地说：‘李某业已尽孝敬之礼，可以放他回去，不必禀官。’将我解去索子，推入水中，我便惊醒。”御史公闻之笑曰：“看此光景，拿时城隍不知，放时城隍不知，都是黑面皂隶诈钱作祟耳。谁谓阴间官清于阳间官乎！”
　　见曹操称晚生
　　江南副榜王芾，梦古衣冠人召往一处：宫阙巍峨，兵卫甚严。有赤帻者从军门出曰：“汉丞相曹公奉屈。”王遂入，见一人皮弁上坐，须眉苍白。芾心知为操，一时心悸，无以自名，乃长揖称：“晚生王某奉谒。”操命旁坐，谓曰：“闻汝好学书，可知楷书先乎？草书先乎？”曰：“楷书先。”操摇首曰：“不然，先有草书，后有楷书。所以召汝者，正谓将此义告知，以便转语世人也。”语毕，仍遣赤帻人送出。甫及门，闻内有呼号声，赤帻者曰：“相王又用五色棒棰人矣。”芾惊而醒。
　　武后谢嵇先生
　　无锡嵇侍读受之，余授业弟子也。辛丑冬，过随园，余止而觞之。席间论史事，余极言《通鉴》载杨妃洗儿事之诬。嵇云：“门生在史局时，派修唐鉴，立论颇合先生之意，将《旧唐书》所载武后淫秽事大半删除，同局以为不然。亡何，夜卧书舍，有小黄门来，称：‘则天皇太后请嵇先生。’因随之行。望前面宫殿外有四金柱插空，高数十丈，上书‘天枢’二字。一宫女云鬟霞佩出，引向殿西角，云：‘先生少坐，待我奏闻。’语毕便去。殿上门槛甚高，跨殊费力。绣帘中坐冕旒者，相离远，仰视不甚分明。异香从殿上吹来，仿佛莲花气息。旁有虎皮交椅，坐白须人，手执牙笏，口奏事，琅琅数千言，亦不可辨。冕旒者似与驳诘良久，已而大笑，其齿皓然呈露，洁白如玉，面为旒珠所遮，终未见也。少顷，前宫女出谓曰：‘今天已暮，太后不及相见，请先生且回。所以奉屈者，谢先生驳删《唐书》之功，先生当自知之。’语毕，袖中出一玉秤，曰：‘此我在长安以此称量天下才者，先生将往长安，敢以奉赠。’门生心知是上官婉儿，逡巡揖谢而醒。其年果有督学陕西之差。”
　　冒失鬼
　　相法：瞳神青者，能见妖；白者，能见鬼。杭州三元坊石牌楼旁居老妪沈氏，素能见鬼，常言十年前见一蓬头鬼，匿牌楼上石绣球中，手执纸钱为标，长丈馀，累累若贯珠。伺人过牌楼下，暗掷标打其头。人辄作寒噤，毛孔森然，归家即病，必向空中祈祷，或设野祭方愈。蓬头鬼借此伎俩，往往醉饱。一日，有长大男子，气昂昂然，背负钱镪而过，蓬头鬼掷以标。男子头上忽发火焰，冲烧其标，线层层裂断，蓬头鬼自牌楼上颠仆，滚绣球而下，喷嚏不止，化为黑烟散去。负钱之男子全不知也。自此，三元坊石牌楼无复作祟矣。吾友方子云闻之笑曰：“作鬼害人，亦须看风色。若蓬头鬼者，其即世所称之‘冒失鬼’乎？”
　　史宫詹改命
　　溧阳宫詹史胄斯，未遇时，赴省乡试，通南门外汤道士谈命甚精，因以年庚求为推算。道士曰：“照丑时算，你终身只一诸生，寿可八十三岁。若照寅时算，便可官登三品，今科便中。汝丑时乎？寅时乎？”曰：“丑时也。”曰：“若然，则今科不中矣。”史怆然不乐。道士曰：“命可改也，但阴司寿算最重，君如肯减寿三十年，当为君改作寅时。”史公欣然愿改。道士曰：“果情愿者，明日早来。”
　　次夜，史五鼓熏沐到寺，道士已启户待，曰：“子诚信人，但日后官尊寿短，毋自悔也。”史唯唯，具香烛，对天自陈。道士披发仗剑，口中喃喃诵咒，良久，另书一庚帖与之。史公持，归置箧中。果于是年乡会联捷，官至官詹。
　　五十二岁，希图降级永年，而任内总无过失。商之吏部，笑而不信。至次年春，精神甚健。五月，偶染微疾。上命太医往视，为药所误，竟不起矣。此事公孙抑堂司马言。司马，余亲家也。
　　高相国种须
　　高文端公自言年二十五作山东泗水县令时，吕道士为之相面，曰：“君当贵极人臣，然须不生，官不迁。”相国自摩其颐，曰：“根且未有，何况于须？”吕曰：“我能种之。”是夕伺公睡熟，以笔蘸墨画颐下如星点。三日而须出矣。然笔所画，缕缕百十茎，终身不能多也。是年迁州牧，擢迁至总督而入相。
　　话官说鬼
　　河东运使吴云从作刑部郎中，公馆外偶有社会，家人妇抱小公子出看，溺尿路旁。公子忽哭不止，家人抱归，不知何故。至夜，公子作北语云：“怎么小孩子这般无礼，溺在我头上！我与你不得开交！”吵闹一夜。吴公怒，次晨作牒焚与本处城隍，云：“我南方人也，无故小儿撞着说官话鬼，猖獗可恨，托为拿究。”是夜平定。
　　至第三日晚，公子又病，仍作北语云：“你不过是个官儿罢了，竟这样糟挞我们的老四！咱们兄弟今来替他报仇，要些烧酒喝喝。”夫人不得已，曰：“与你喝，不要闹。”于是，一鬼喝毕，一鬼又要喝，兼讨前门外杨家血贯肠做下酒物，呶呶之声，又复达旦。吴公上前批其颊骂曰：“狗奴！强转舌根，学说官话，再说便打。”然打者自打，说者自说。吴又牒城隍云：“说官话鬼又来了，求神惩治。”是夕，宅中闻鞭挞声。鬼云：“你不要打，咱们去就是了。”公子病随愈。
　　偷雷锥
　　杭州孩儿巷有万姓甚富，高房大厦。一日，雷击怪，过产妇房，受污不能上天，蹲于园中高树之顶，鸡爪尖嘴，手持一锥。人初见，不知为何物：久而不去，知是雷公。万戏谕家人曰：“有能偷得雷公手中锥者，赏银十两。”众奴嘿然，俱称不敢；一瓦匠某应声去。先取高梯置墙侧，日西落，乘黑而上。雷公方睡，匠竟取其锥下。主人视之：非铁非石，光可照人，重五两，长七寸，锋棱甚利，刺石如泥。苦无所用，乃唤铁工至，命改一刀，以便佩带。方下火，化一阵青烟，杳然去矣。俗云：“天火得人火而化。”信然。
　　土地受饿
　　杭州钱塘邑生张望龄，病疟。热重时，见已故同学顾某者踉跄而来，曰：“兄寿算已绝，幸幼年曾救一女，益寿一纪。前兄所救之女知兄病重，特来奉探，为地方鬼棍所诈，诬以平素有黯昧事。弟大加呵饬，方遣之去，特诣府奉贺。”张见故人为己事而来，衣裳蓝缕，面有菜色，因谢以金。顾辞不受，曰：“我现为本处土地神，因官职小，地方清苦，我又素讲操守，不肯擅受鬼词，滥作威福，故终年无香火，虽作土地，往往受饿。然非分之财，虽故人见赠，我终不受。”张大笑。
　　次日，具牺牲牢祭之，又梦顾来谢曰：“人得一饱，可耐三日；鬼得一饱，可耐一年。我受君恩，可挨到阴司大计，望荐卓异矣。”张问：“如此清官，何以不即升城隍？”曰：“解应酬者，可望格外超升；做清官者，只好大计卓荐。”
　　批僵尸颊
　　桐城钱姓者，往仪凤门外。一夕回家，时已二鼓，同事劝以明日早行。钱不肯，提灯上马，乘醉而行。到扫家湾地方，荒冢丛密，见树林内有人跳跃而来，披发跣足，面如粉墙。马惊不前，灯色渐绿。钱倚醉胆壮，手批其颊。其头随披随转，少顷又回，如牵丝于木偶中，阴风袭人；幸后面人至，其物退走，仍至树林而灭。次日，钱手黑如墨。三四年后，黑始退尽。询之土人，曰：“此初做僵尸，未成材料者也。”
　　簸箕龟
　　乾隆辛卯春，山阴刘际云舟过镇江，见风覆客船，漂没货物甚多。江边有素谙水性人，俗名“水鬼”，专以打捞货物为生。是日，客舟有覆者，群水鬼皆至，言定价钱，一齐入水。及上岸，忽少一人，众疑其在水藏匿金银，复入水，遍寻不得。但见一龟：赤色，大过浴盆，形扁如簸箕，无头无尾无足。水鬼被其咬住，拉之不开，乃以大铁钩拽龟上岸。通体有小穴数百，皆其口也，人血已经吸尽，而口犹紧咬不放。刺以利刃，龟若不知。不得已，并人与龟烈火焚之，臭闻数里。或曰：“此即锅盖鱼之极大者，严州江中尤多。”
　　命该薄棺
　　台州富户张姓家有老仆某，六十无子，自备一棺，嫌材料太薄，访有贫家治丧仓卒不能办棺者，借与用之，还时但索加厚一寸，以为利息。如是数年，居然棺厚九寸矣，藏主有厢房内。一夕，邻家火起，合室仓皇。看火者见张氏宅上立一黑衣人，手执红旗，逆风而挥，挥到处火头便转。张氏正宅无恙，惟厢房烧毁。老仆急入扛取棺，业已焚及，忙投水塘中。俟扑灭馀火后拖起刨之，依然可用，但尺寸之薄，亦依然如前矣。
　　向狐仙学道
　　云南监生俞寿宁，习仙家符之学，仗一古剑替人驱妖，颇有灵应。一日，其友张某下田收租，遇大风雨，过其门，将借宿焉。俞不可，张忿然而行，必欲探其所以见拒之故，仍往其门，穴墙窥窥焉。见俞张设酒肴有两席，宾客欢呼，男女集沓。张愈怒，斧碎其门，排闼入，则酒席具存而群宾不见。俞惊出，蹋足曰：“君误我！君误我！我好学仙，难得真师传道，不得已，广请狐仙指示。半年以来，所遇男女狐仙甚多，有相约为兄弟者，为夫妇者，为兄妹者，不一而足。今日众仙会议，将授长生要诀，故隆其礼文，备馔相延。尚未谈及玄关要旨，而被汝撞破，泄漏天机，致诸仙散去，岂非天哉！前数日紫文真人原说今日是破日，必被凡人冲破，须改日作会；而瑶仙三妹以明日将嫁某郎，故权择今日。果然不利，亦数也。我明日行矣，将别择一洁净之所聚会群仙，不使人知。”此后俞云游于外，不知所往。
　　五通神因人而施
　　江宁陈瑶芬之子某，素不良。游普济寺，见寺供五通神坐关帝之上，怒其无礼，呼僧责之，命移五通于关帝之下。游人观者俱以为是，陈傲然自得。夕归，见五通神当门而立，遂仆地，狂叫曰：“我五通大王也，享人间血食久矣，偶然运气不好，撞着江苏巡抚老汤，两江总督小尹，将我诛逐。他两个都是贵人，又是正人，我无可奈何，只得甘受。汝乃市井小人，敢作威福！我不能饶汝矣。”其家环拜，具三牲纸课，延僧祷祀，竟不能救而死。
　　张奇神
　　湖南张奇神者，能以术摄人魂，崇奉甚众。江陵书生吴某独不信，于众辱之，知其夜必为祟，持《易经》坐灯下。闻瓦上飒飒作声，有金甲神排门入，持枪来刺。生以《易经》掷之，金甲神倒地。视之，一纸人耳，拾置书卷内夹之。有顷，有青面二鬼持斧齐来，亦以《易经》掷之，倒如初，又夹于书卷内。
　　夜半，其妇号泣叩门曰：“妾夫张某昨日遣两子作祟，不料俱为先生所擒，未知有何神术，乞放时性命。”吴曰：“来者三纸人，并非汝子。’”妇曰：“妾夫及两儿皆附纸人来，此刻现有三尸在家，过鸡鸣则不能复生矣。”哀告再三。吴曰：“汝害人不少，当有此报。今吾怜汝，还汝一子可也。”妇持一纸人泣而去。明日访之，奇神及长子皆死，惟少子存。
　　青阳江丫
　　青阳人江丫，处乡馆，教村童五人，长者不过十二三岁，幼者八九岁。一日，字课甫毕，江忽持木棍将五生排头打死；已亦触墙流血，昏晕倒地。各家父母闻之，奔赴喊哭，叩其故。据江云：午间安坐，突见窗外奇鬼六七辈，绀发蓝面，着五色衣，前来搏噬诸生。我惶急，驱之不去，随取木棍将鬼打无踪，自幸诸生得免于难。亡何谛观，始知所打死者非鬼，即弟子五人。横尸在地，痛摧心肝，因自寻死，故触墙脑裂。官验取供，以鬼语难成信谳，质之各家父母。皆云：与江丫平日绝无仇隙，渠作先生，爱惜诸童颇好，亦无疯症，此举不知何故，想系前生冤孽。江脑破垂毙，现在收禁，俟医治痊时再行审抵云云。此乾隆二十一年五月间青阳知县申详总督尹公文书也，余亲见之。半月后，报江丫死于狱。
　　梁武帝第四子
　　杭州汪慎仪家，园亭极佳，园在小粉墙北街，主人将有掘池之举，夜梦美少年：玉冠珠履，仪貌详华；自领以下，悉翠丝环衤颉，袍衫上绣万枝梅花。自称：“我梁武皇帝第四子南康王萧绩也，都督江州病薨，葬此千馀年。闻主人将有池塘之掘，幸勿伤我窀穸。”言毕而逝。主人次日命锹锸试之，未丈许，得梁天监八年所造方砖数十块，遂止掘。今砖藏严侍读冬友家。
　　吕城无关庙
　　吕城五十里内无关庙。相传城为吕蒙所筑，至今蒙为土地。一造关庙，每夜必有兵戈角斗声，以故相戒勿立关庙也。有以卜卦行道者借宿土神庙中，夜间雷雨作闹，屋瓦皆飞及旦。不解其故。里人来观：则卜者所肩一布上画帝君像也。乃逐之，不许其再宿吕侯庙中。
　　姚剑仙
　　边桂岩为山于通判，构屋洪泽堤畔，集宾客觞咏其中。一夕，觥筹正开，有客闯然入，冠履垢敝，辫发毵毵然，披拂于耳，叉手捐坐诸客上，饮啖无怍。诸客问名姓，曰：“姓姚，号穆云，浙之萧山人。”问何能，笑曰：“能戏剑。”口吐铅子一丸，滚掌中成剑，长寸许，火光自剑端出，熠熠如蛇吐舌。诸客悚息，莫敢声。主人虑惊客，再三请收。客谓主人曰：“剑不出则已，既出，则杀气甚盛，必斩一生物而后能敛。”通判曰：“除人外皆可。”姚顾阶下桃树，手指之。白光飞树下，环绕一匝，树仆地无声。口中复吐一丸如前状，与桃树下白光相击，双虬攫拿，直上青天，满堂灯烛尽灭。姚且弄丸且视诸客，客愈惊惧，有长跪者。姚微笑起曰：“毕矣。”以手招两光奔掌内，仍作双丸吞口中，了无他物，引满大嚼。群客请受业为弟子，姚曰：“太平之世，用此何为？吾有剑术无点金术，故来。”通判赠以百金。居三日去。
　　黑煞神
　　桐城农民汪廷佐，耕双冈圩。发一古墓。得古鼎、铜镜等物。携归家，置镜几上，彻夜通明，以为宝也，与其妻加爱护焉。
　　亡何，汪入街市，路见狰狞黑面者，长丈余，拳殴之曰：“我黑煞神也，汝盗陆小姐墓，当死。小姐乃元元年安徽太守陆公女。陆作官有善政，小姐夭亡，上帝怜之，嘱我营护其坟，命小姐往徽州司一路痘疫事。汝敢乘我与小姐外出，而盗其所有耶！”言毕，仆地昏迷，路人舁之至家，疽发于背。小姐亦附其妻身大骂。举家哀求，欲延高僧为设斋醮。小姐曰：“不必，汝村农无知。既自知罪，但速将鼎、镜等物送归原所，别买棺安葬我骨，可以恕汝。但我已为冥司痘神，应享香火，此段公案，须立一碑，晓示村民，永照灵应。城中贡士姚先生翌佐，人品端方，人所敬信，须往求其作记，方免汝死。”汪叩头曰：“前发墓时，但见鼎镜等物，实不见有骸骨。此时虽买新棺，将从何处检小姐骨耶？”小姐曰：“我年少女子，骨脆，岁又久远，故已化矣。然我骨所化之土，坚洁不污，有金色光。汝往坑中取土，映日视之，便有识别，可以改葬。”汪如其言，试之果然，即为礼葬。往告姚贡生，姚亦夜有所梦，乃作记立碑，而汪疽愈。
　　此事江宁太守章公攀桂所言。章，桐城人也。
　　吴子云
　　康熙初，桐城秀才吴子云春夜玩月，闻空中有人声曰：“今年乡试，吴子云当中四十九名。”诵其文琅琅然，题是“君子之于天下也”一章。吴虽不甚记忆，而觉其文甚佳，因预作此题文以备试。未几入场，果此题，大喜，因书宿构，放榜果中，如其数。旋登进士，官翰林，督学湖南，满载而归。
　　宿旅店中，夜取溺器，忽有人以手奉之，十指纤纤然。吴惊问，曰：“我狐仙也，与公有前缘，故来相伺。”起烛之，嫣然美女，遂偕伉俪。嘱曰：“妾有雷劫，曾匿君车中以免，故来报君。今君亦有大祸，不可不防。”吴问故，曰：“前途君必宿吕姓店，吕有爱女年九岁，君召而爱之抱之，继为干女，重赐珍宝，则免矣。”吴至吕家，果有此女，遂如其言。至三更时，店主拉吴手笑曰：“我响马盗魁也，君出署时，辎重颇富，诸偻罗儿相涎已久。今知君真长者，我不忍害君。”取壁上铃鞭撞壁者三，诸盗齐入，曰：“吴学院，我干亲家也，诸君不得无礼，急为我护送到家。”吴竟得免。
　　后吴无子，族人争以子来求继。吴私问狐：“应继何人？”曰：“牧牛儿好。”次日，果有牧童过，亦本家也，吴拉入嗣为己子，族人皆笑之。吴亡后，儿颇恂谨，能守其业，家日以富，至今人呼为“吴牛”。尝索对联于方处士贞观，方戏书云：“对窗常玩月，独坐自弹琴。”吴甚喜，竟不知暗用牛事嘲之也。
　　秃尾龙
　　山东文登县毕氏妇，三月间沤衣池上，见树上有李，大如鸡卵，心异之，以为暮春时不应有李，采而食焉，甘美异常。自此腹中拳然，遂有孕。十四月，产一小龙，长二尺许，坠地即飞去；到清晨，必来饮其母之乳。父恶而持刀逐之，断其尾，小龙从此不来。
　　后数年，其母死，殡于村中。一夕，雷电风雨，晦冥中若有物蟠旋者。次日视之，棺已葬矣，隆然成一大坟。又数年，其父死，邻人为合葬焉。其夕雷电又作。次日，见其父棺从穴中掀出，若不容其合葬者。嗣后村人呼为“秃尾龙母坟”，祈睛祷雨无不应。
　　此事陶悔轩方伯为余言之，且云：“偶阅《群芳谱》云：‘天罚乖龙，必割其耳，耳坠于地，辄化为李。’毕妇所食之李，乃龙耳也，故感气化而生小龙。”
　　石灰窑雷
　　湘潭县西二十里，地名石灰窑。某翁家颇小康，无子，有二女，赘婿相依。翁贩谷粤西，买妾归，腹有孕矣。其次女夫妇私议：“若得男，吾辈岂能分翁家财？”乃阳与妾厚，而阴设计害之。及分娩，得男，落地死。翁大恨，以为命不宜子，不知乃其次女贿稳婆扼吭绝之也。翁痛不已，解衣裹死儿瘗之后圃。次女与稳婆心犹未安，往启视之。忽霹雳一声，女毙而死，儿苏矣；稳婆亦焦烂，犹未死。众问得其故。翌日，稳婆亦亡，若天故迟死之，取有供状以戒世者。某乃葬女逐婿，分给钱粟使归。舟抵中流，怪风起，婿亦溺死，前后乃数日。
　　徐巨源
　　南晶徐巨源，字世溥，崇正进士，以善书名。某戚邹某，延之入馆。途遇怪风，摄入云中，见袍笏官吏迎曰：“冥府造宫殿，请君题榜书联。”徐随至一听，如王者居，其匾对皆有成句，但未书耳。扁云：“一切惟心造。”对云：“作事未经成死案，入门犹可望生还。”徐书毕，冥王筹所以谢者，世溥请为母延寿一纪，王许之。徐见判官执簿，因求查己算。判官曰：“此正命簿也。汝非正命死者，不在此簿。”乃别检一“火”字簿，上书云：“某月某日，徐巨源被烧死。”徐大惧，白冥王祈改。冥王曰：“此天定也，姑徇子请，但须记明时日，毋近火可耳。”徐辞谢而还，急至邹家。主人惊曰：“先生期年何往？舆丁以失脱先生故被控于官，久以疑案系县狱矣！”世溥具言其故，并为白于官，事得释。
　　时同郡熊文纪号雪堂，以少宰家居，招徐饮酒，未阑，熊忽辞入曰：“某以痞发，故不获陪侍。”徐戏曰：“古有太宰，今又有少宰耶！”熊不怿。徐临去书唐人绝句”千山鸟飞绝”一首于壁，将四句逆书之，乃“雪翁灭绝”四字也，熊怀恨于心。徐忆冥府言，惧火，故不近木器，作石室于西山，裹粮避灾。时劫盗横行，熊遣人流言：“徐进士窟重金于西山”。群盗往劫，竟不得金，乃烙铁遍烧其体而死。
　　九天玄女
　　周少司空青原，未遇时，梦人召至一处：长松夹道，朱门径丈，金字榜云：“九天玄女之府”。周入拜见。玄女霞帔珠冠，南面坐，以手平扶之，曰：“无他相属，因小女有小影，求先生题诗。”命侍者出一卷子，汉、魏名人笔墨俱在焉。淮南王刘安隶书最工，自曹子建以下，稍近钟、王风格。周素敏捷，挥笔疾书，得五律四章。玄女喜，命女出拜，年甫及笄，神光照耀，周不敢仰视。女曰：“周先生富贵中人，何以身带暗疾？我无以报，愿为君除此疾作润笔之费。”解裙带，授药一丸，命吞之。周幼时误食铁针着肠胃间，时作隐痛，自此霍然。醒后诗不能记，惟记一联云：“冰雪消无质，星辰系满头。”
　　项王显灵
　　无锡张宏九者，贩芜湖，路过乌江，天起暴风，舟冲石上破矣，水灌舟中，舟人泣呼项王求救。忽有银光如一匹布，斜塞船底，水竟停涌，而人得登岸。次早视之，舱底已穿，有大白鱼以身横塞其穿处，故水竟不得入。舟人举船摇橹，则洋洋然去矣。自此，项王香火倍盛于往时。此乾隆四十年事。
　　医肺痈用白
　　蒋秀君精医理，宿粤东古庙中。庙多停枢，蒋胆壮，即在柩前看书。夜，灯忽绿，柩之前和，橐然落地，一红袍者出立蒋前，曰：“君是名医，敢问肺痈可冶乎，不可治乎？”曰：“可治。”“治用何药？”曰：“白。”红袍人大哭曰：“然则我当初误死也。”伸手胸前，探出一肺，如斗大，脓血淋漓。蒋大惊，持手扇击之。家僮齐来，鬼不见，而柩亦如故。
　　朱十二
　　杭州望仙桥许姓住楼，相传有缢死鬼。屠户朱十二者恃其勇，取杀猪刀登楼，秉烛卧。三鼓后，烛光青色，果一老妪披发持绳而至。朱斫以刀，妪套以绳。刀斫绳，绳断复续；绳绕刀，刀亦如烟。格斗良久，老妪力渐衰，骂曰：“朱十二，我非怕你，你福分内尚有十五千铜钱未得，故我且饶你。待你得后，试我金老娘手段！”言毕拖绳走。朱下楼告知众人，视其刀，有紫血且臭。年馀，朱卖屋得价钱十五千，是夕果卒。
　　鬼攀日线才能托生
　　乩仙娄子春，自首宋未进士文丞相友也，修炼之术，在九幽使者家处馆四百年。主人司人间生死事，降王爵一等。子春言人间祸福事，甚验。有问轮回之说者，子春云：“轮回非一言可尽，凡死法有数种，生法亦有数种。德大者，成神佛；有来因而无业谪者，仍归原位；虽无德无来因而气未散者，随投人身；其馀散尽者，生即死，死更死矣！然微魂小魄，如风炉炊烟，一时未能消化，往往团为一气，在氤氲鼓荡之中。有时被风吹至阴山下，寒冷异常，惟冬至日有阳光一线，流照阴山，群鬼蠕蠕然，僵而复动，攀日线而行，得至中国，复投人身。投做一人之身，常合群鬼而来，非止一人之魂也。其堕落于线外者，仍归阴山，再待来岁冬至矣。”
　　或问：“有来世为人者乎？”曰：“此类甚多，辟如草木，其无旧根而生者，即是初世为草之草；犹之非投胎而来者，即是初世为人之人。”问：“鬼有化物者乎？”曰：“有。大凡娼优化虫蝶，恶人化蛇虎。”问：“雷击之鬼何化？”曰：“化蚯蚓。”《谭子化书》言：“凡被雷击死者，捣蚯蚓汁覆其脐可活。”斯言盖有所本。
　　死夫卖活妻
　　杭州陶氏，家道小康。老主人绍元，曾为某州刺史，死已久矣。有仆人李福，夫妻同役其家，福病死逾年。忽一日，福妻了陈氏中风发狂，召集其家大呼：“我老太爷也。李福在阴间将妻陈氏卖与我为妾，汝等如何不放他来？”家人大骇，延医视之。陈氏手批医颊，医不敢近。亡何竟死。陈氏恰一粗婢耳，毫无姿色。
　　恶鬼吓诈不遂
　　仁和秀才陈渠，性颇严正，生一女，幼而好道，日持斋诵经。闻人为议婚，便涕泣不食，渠厌苦之，父女不相见。
　　年三十余，忽病重呓语，口称：“我江西布客张四。汝前世为船户，我雇当船往四川，汝谋财杀我，并抉我目，剥我皮，沉我江中，故我来索命。”陈心念谋财之盗，容或有之；剥皮之事，盗未必为。问：“是何年事？”曰：“雍正十一年。”陈大笑曰：“雍正十一年，我女已三岁矣，焉有尚为船户之事？”女忽自批其颊曰：“陈先生好利害！是我错寻你女儿了。与我钱三千，我即去。”陈怒曰：“恶鬼妄诈人，我方取桃枝打汝，焉得与汝钱？”女又自批其颊曰：“陈先生好利害！汝既说我是恶鬼，我将肆恶鬼手段，索汝女命去，毋悔。”陈曰：“此女不孝，我甚厌之；汝同她去，我甚喜。但汝并非冤家，敢如此吓诈，想吾女阳数已绝矣。汝能立索其命，方信汝手段；若三日后死，则是吾女之大数使然，非汝手段也。”言毕，女蹶然起，不复作鬼语。后两月余，女才死。
　　道士作祟自毙
　　杭州赵清尧好弈，闻落子声，必与对枰。偶游二圣庵，见道人貌陋，与客方弈，而棋甚劣，自称“炼师”。赵意薄之，不与交言，随即辞出。
　　是夕，上床就寝，有鬼火二团绕其帐上，赵不为动。俄有青面锯齿鬼持刀揭帐，赵厉声呵之，旋即消灭。次夕，满床作啾啾声，如童子学语，初不甚分明，细听之，乃云：“我棋劣自称炼师，与汝何干，而敢轻我？”赵方知道是道士为崇，愈加不恐。旋又闻低声云：“汝大胆，刀剑不畏，我将以勾魂法取汝性命。”遂咒云：“天灵灵，地灵灵，当门顶心下一针。”赵闻之，觉满身肉然如欲颤者，乃强制其心，总不一动，兼以手自塞其耳，然临卧则咒声出于枕中。
　　赵坚忍月余，忽见道士涕泣跪于床前曰：“我以一念之嗔，来行法怖汝，要汝央求，好取些财帛。不料汝总不动心，我悔之无及。我法不行于人者，反殃其身，故我昨日已死；魂无所归，愿来服役，作君家樟柳神，以赎前愆。”赵卒不答。明日，遣人往二圣庵观之，道士果自刭。嗣后，赵君一日前之事必知之。或云：道士为服役也。
　　●卷九
　　木箍颈
　　庄怡园在关东见猎户有以木板箍其颈者，怪而问之，曰：“我兄弟二人，方驰出猎，行大野间，忽见一人长三尺许，白须幅巾，揖于马前。兄问：‘何人？’摇头不语，但以口吹其马，马惊不行。兄怒，抽箭射之。其人奔窜，兄逐之，久而不返。我往寻兄，至一树下，兄仆于地，颈长数尺，呼之不醒。我方惊惶，幅巾人从树中出，又张口吹我。我觉颈痒难耐，搔之，随手而长，蠕蠕然若变作蛇颈者，急抱颈驰马逃归，始免于死。然颈已痿废不能振起，故以木板箍之而加铁焉。”或曰：此三尺许人，乃水木之精游光毕方类也，能呼其名，则不为害。见《抱朴子》。
　　掘冢奇报
　　杭州朱某，以发冢起家，聚其徒六七人，每深夜昏黑，便持锄四出。嫌所掘老多枯骨，少金银，乃设乩盘，预卜其藏。一日，岳王降坛曰：“汝发冢取死人财，罪浮于盗贼，再不悛改，吾将斩汝。”朱大骇，自此歇业。
　　年余，其党无所归，乃诱其再祷于乩神以试之。如其言，又一神降曰：“我西湖水仙也。保ㄈ塔下有石井，井西有富人坟，可掘得千金。”朱大喜，与其徒持锄往。遍觅石井不得，正徘徊间，若有耳语者曰：“塔西柳树下非井耶？”视之，已填枯井也。掘三四尺，得大石椁，长阔异常，与其党六七人共扛之，莫能起。相传净寺僧有能持飞杵咒者，诵咒百余，棺椁自开，乃共迎僧，许以得财烹分。僧亦妖匪，闻言踊跃而往。诵咒百声，石椁豁然开。中伸一青臂出，长丈许，攫僧入椁，裂而食之，血肉狼藉，骨坠地有声。朱与群党惊奔四散。次日往视井，井不见。然净寺竟失一僧，皆知为朱唤去。徒众控官，朱以讼事破家，自缢于狱。
　　朱尝言所见棺中僵尸不一；有紫僵、白僵、绿僵、毛僵之类。最奇者在六和塔西边掘坟，有圈门石户，广数丈，中有铁索悬金饰朱棺，斧之，乃犀皮所为，非木也。中一尸冕旒如王者，白须伟貌，见风悉化为灰。侍卫甲裳似层层茧纸所为，非丝非绢。又一陵中朱棺甚大，非绋索所悬，有四铜人如宦官状，跪而以首承棺，双手捧之，土花青绿，不知何代陵寝。
　　一目五先生
　　浙中有五奇鬼，四鬼尽瞽，惟一鬼有一眼，群鬼恃以看物，号“一目五先生”。遇瘟疫之年，五鬼联袂而行，伺人熟睡，以鼻嗅之。一鬼嗅则其人病，五鬼共嗅则其人死。四鬼伥伥然斜行踯躅，不敢作主，惟听一目先生之号令。
　　有钱某宿旅店中，群客皆寐，己独未眠，灯忽缩小，见五鬼排跳而至。四鬼将嗅一客，先生曰：“此大善人也，不可。”又将嗅一客，先生曰：“此大有福人也，不可。”又将嗅一客，先生曰：“此大恶人也，更不可。”四鬼曰：“然则先生将何餐？”先生指二客曰：“此辈不善不恶、无福无禄，不啖何待？”四鬼即群嗅之，二客鼻声渐微，五鬼腹渐膨亨矣。
　　梦乞儿煮狗
　　陈秀才清波，处馆绍兴。夜间梦游土地庙，庙后有数乞儿，状貌狞恶，拥土炉剥黄狗而烹之。狗似新受棍伤者，血犹淋漓，陈心恶之。忽门外有衣冠人来骂曰：“我家狗被汝偷食，我将告官。”语未毕，群丐起而殴之，衣冠者倒地死，陈惊醒。越三日，梦青衣皂隶持城隍牌票示之曰：“狗主人被恶丐打死，其鬼已控城隍。牒内写君作证，故来相招。”陈视票，果有已名，且有听审日期，觉而恶之，然自念此事与己无干，不过暂往阴司作证，因恐馆归，以二梦语其亲徐某，且托曰：“我死当复生，诚恐阴阳隔路，一时灵魂迷矣，乞君购白雄鸡书我姓名，临期到城隍庙招呼，免我迷路。”徐以为梦幻难凭，笑允之，始终不信也。
　　至某月某日，陈果无疾而逝。家人泣报于徐，徐急买白鸡书陈姓名而往，适城隍庙搭台演戏，众人蜂拥，至日仄方能到神座下，大呼招魂。及归家，六月盛暑，尸已腐矣。
　　一棺藏十八人
　　乾隆四年，山西蒲州修城，掘河滩土，得一棺，方扁如箱。启之，中有九，一藏二人，各长尺许，老幼男妇如生，不知何怪。
　　真龙图变假龙图
　　嘉兴宋某，为仙游令，平素峭洁，以“包老”：自命。某村有王监生者，奸佃户之妻，两情相得，嫌其本夫在家，乃贿算命者告其夫以“在家流年不利，必远游他方，才免于难”，本夫信之。告王监生，王遂借本钱，令贸易四川。三年不归，村人相传：某佃户被王监生谋死矣。宋索闻此事，欲雪其冤。一日，过某村，有旋风起于轿前。迹之，风从井中出。差人撩井，得男子腐尸，信为某佃，遂拘王监生与佃妻，严刑拷讯。俱自认谋害本夫，置之于法。邑人称为“宋龙图”，演成戏本，沿村弹唱。
　　又一年，其夫从四川归。甫入城，见戏台上演王监生事，就观之，方知己妻业已冤死。登时大恸，号控于省城。臬司某为之审理，宋令以故勘平人致死抵罪。仙游人为之歌曰：“瞎说奸夫害本夫，真龙图变假龙图。寄言人世司民者，莫恃官清胆气粗。”
　　莆田冤狱
　　福建莆田王监生，素豪横，见田邻张妪田五亩，欲取成方，造伪契，贿县令某，断为己有。张妪无奈何，以田与之，然中心忿然，日骂其门。王不能堪，买嘱邻人殴杀妪，而召其子视之；即缚之，诬为子杀其母，擒以鸣官。众证确凿，子不胜毒刑，遂诬伏。将请王命，登时凌迟矣。
　　总督苏昌闻而疑之，以为子纵不孝，殴母当在其家，不当在田野间众人属目之地。且遍体鳞伤，子殴母，必不至此。乃檄福、泉二知府，会鞫于省中城隍庙。两知府各有成见，仍照前拟定罪。其子受绑将出庙门，大呼曰：“城隍！城隍！我一家奇冤极枉，而神全无灵响，何以享人间血食哉？”语毕，庙之西厢突然倾倒。当事者犹以庙柱素朽，不甚介意。甫牵出庙，则两泥皂隶忽移而前，以两梃夹叉之，人不能过。于是观者大噪，两府亦悚然重鞫，始白其子冤，而置王监生于法。从此，城隍庙之香火亦较盛焉。
　　水鬼畏嚣字
　　赵衣吉云：“鬼有气息：水死之鬼羊臊气，岸死之鬼纸灰气。凡人闻此二气，皆须避之。”又云：“河水鬼最畏‘嚣’字，如人在舟中闻羊臊气，则急写一‘嚣’字，可以远害。”
　　狐仙知科举
　　钱方伯琦、蔡观察应彪未第时，有友吴某招饮。其家素奉狐仙。二人与群客至其家，候至日晚，腹已枵矣，不见酒肴，心以为疑。少顷，主出，有愧色，曰：“今日饮诸公，肴已全备，忽为狐仙摄去，奈何？”众客疑吴惜费，以狐为推。蔡公曰：“主人若果治具，必有水浆痕迹，盍往厨房视之？”往验，则余火未熄，盘碗姜豉之物尚在，始知吴非诳言。众客欲散，独蔡公大呼曰：“果狐仙在此，我有一言奉问：今年乙卯秋闱，我辈皆下场人，如有一个中者，狐仙还我酒肴；如无一人中者，狐仙竟全啖之。我等亦没兴在此饮酒。”言毕，出。未久，主人大笑来曰：“恭喜诸公，酒肴都全还在案矣，今年必有中者。”于是群客欢饮而罢。是年，钱公登第，蔡迟一科。
　　鬼争替身人因得脱
　　会稽王二，以缝衣为业，手挈女裙衫数件，夜过吼山，见水中跳出二人，倮身黑面，牵之入河。王不能自主，随行数步。忽山顶松树间飞下一人，垂眉吐舌，手持大绳，套其腰，曳之上山，与黑面鬼彼此争夺。黑面鬼曰：“王二是我替身，汝何得夺之？”持绳鬼曰：“王二是成衣师父，汝等河水鬼赤屁股在水中，并无衣服要做，何所用之？不如让我。”王亦昏迷，听其互拉；然心中略有微明，私念倘遗失女裙衫，则力不能赔，因挂之树上。适其叔自他路归，月下望见树有红绿女衣，疑而近前视之，三鬼遂散。王二口耳中全是青泥填塞，扶之归，竟脱于难。
　　城隍神酗酒
　　杭州沈丰玉，就幕武康。适上宪有公文饬捕江洋大盗，盗名沈玉丰，幕中同事袁某，与沈戏，以朱笔倒标“沈丰玉”三字，曰：“现在各处拿你。”沈怒，夺而焚之。
　　是夜，沈方就枕，梦鬼役突入，锁至城隍庙中。城隍神高坐喝曰：“汝杀人大盗，可恶！”呼左右行刑。沈急辨是杭州秀才，非盗也。神大怒曰：“阴司向例：凡阳间公文到来，所拿之人，我阴司协同缉拿。今武康县文书现在，指汝姓名为盗，而汝妄想强赖耶？”沈具道同事袁某恶谑之故，神不听，命加大杖，沈号前呼冤。左右鬼卒私谓沈曰：“城隍神与夫人饮酒醉矣，汝只好到别衙门申冤。”沈望见城隍神面红眼眯，知已沉醉，不得已，忍痛受杖。杖毕，令鬼差押往某处收狱。
　　路经关圣庙，沈高声叫屈。帝君唤入，面讯原委。帝君取黄纸朱笔判曰：“看尔吐属，实系秀才，城隍神何得酗酒妄刑？应提参治罪。袁某久在幕中，以人命为儿戏，宜夺其寿。某知县失察，亦有应得之罪，念其因公他出，罚俸三月。沈秀才受阴杖，五脏已伤，势不能复活，可送往山西某家为子，年二十登进士，以偿今世之冤。”判毕，鬼役惶恐叩头而散。
　　沈梦醒，觉腹内痛不可忍，呼同事告以故，三日后卒。袁闻之，急辞馆归，不久吐血而亡。城隍庙塑像无故自仆。知县因滥应驿马事，罚俸三月。
　　地藏王接客
　　裘南湖者，吾乡沧晓先生之从子也，性狂傲，三中副车不第，发怒，焚黄于伍相国祠，自诉不平。越三日，病；病三日，死。魂出杭州清波门，行水草上，沙沙有声。天淡黄色，不见日光。前有短红墙，宛然庐舍。就之，乃老妪数人，拥大锅烹物。启之，皆小儿头足，曰：“此皆人间堕落僧也，功行未满，偷得人身，故煮之，使在阳世不得长成即夭亡耳。”裘惊曰：“然则妪是鬼耶！”妪笑曰：“汝自视以为尚是人耶！若人也，何能到此？”裘大哭，妪笑曰：“汝焚黄求死，何哭之为？须知伍相国！吴之忠臣，血食吴越，不管人间禄命事。今来唤汝者，伍公将汝状转牒地藏王，故王来唤汝。”裘曰：“地藏王可得见乎？”曰：“汝可自书名纸往西角佛殿投递，见不见未可定。”指前街曰：“此卖纸帖所也。”裘往买帖，见街上喧嚷扰扰，如人间唱台戏初散光景。有冠履者，有科头者，有老者、幼者、男者、女者，亦有生时相识者。招之，绝不相顾，约略皆亡过之人，心愈悲。向前，果有纸店，坐一翁，白衫葛巾，以纸付裘。裘乞笔砚，翁与之。袭书“儒士裘某拜”。翁笑曰：“儒字难居，汝当书某科副榜，转不惹地藏王呵责。”裘不以为然。
　　睨壁上有诗笺，题“郑鸿撰书”，兼挂纸钱甚多。裘素轻郑，乃谓翁曰：“郑君素无诗名，胡为挂彼诗笺？且此地已在冥间矣，要纸钱何用？”翁曰：“郑虽举人，将来名位必显。阴司最势利，故吾挂之，以为光荣。纸钱正是阴间所需，汝当多备，贿地藏王侍卫之人，才肯通报。”裘又不以为然。
　　径至西角佛殿，果有牛头夜叉辈，约数百人，胸前绣“勇”字补服，向裘狰狞呵詈。裘正窘急间，有抚其肩者，葛巾翁也。曰：“此刻可信我言否？阳间有门包，阴间独无门包乎？我已为汝带来。”即代裘将数千贯纳之。“勇”字军人方持帖进。闻东角门闯然开矣，唤裘入。跪阶下，高堂峨峨，望不见王，纱窗内有人声曰：“狂生裘某！汝焚牒伍公庙，自称能文，不过作烂八股时文，看高头讲章，全不知古往今来多少事业学问，而自以为能文，何无耻之甚也！帖上自称‘儒士’，汝现有祖母年八十余，受冻忍饥，致盲其目，不孝已甚，儒当若是耶！”禁曰：“时文之外，别有学问某实不知。若祖母受苦，实某妻不贤，非某之罪。”王曰：“夫为妻纲，人间一切妇人罪过，阴司判者总先坐夫男，然后再罪妇人。汝既为儒士，如何卸责于妻？汝三中副车，以汝祖父阴德荫庇，并非仗汝之文才也。”
　　言未毕，忽闻殿外有鸣锣呵殿声甚远，内亦撞钟伐鼓应之。一“勇”字军人虎皮冠者报“朱大人到。”王下阁出迎。裘踉跄下殿，伏东厢窃视，乃刑部郎中朱履忠，亦裘戚也。裘愈不平，骂曰：“果然阴间势利！我虽读烂时文，毕竟是副榜；朱乃入粟得官，亦不过郎中，何至地藏王亲出迎接哉！”“勇”字军人大怒，以杖击其口，一痛而苏。见妻女环哭于前，方知死已二日，因胸中余气未绝，故不入殓。
　　此后南湖自知命薄，不复下场，又三年卒。
　　治鬼二妙
　　娄真人劝人遇鬼勿惧，总以气吹之，以无形敌无形。鬼最畏气，转胜刀棍也。张岂石先生云：“见鬼勿惧，但与之斗，斗胜固佳，斗败，我不过同他一样。”
　　狐读时文
　　四川临邛县李生，年少家贫。偶闲坐，一老叟至，揖而言曰：“小女与君有缘，知君未娶，愿偕秦晋之婚。”李曰：“我贫，无以为娶。”叟曰：“郎但许我，娶妻之费，郎勿忧。”生方疑且惊，俄而香车拥一美人至，年十七八，妆奁甚华，几案军施之物，无不携来。叟具花烛，呼婿及女行交拜撒帐之礼，曰：“婚事毕，吾去矣。”
　　生挽女解衣就床，女不可，曰：“我家无白衣女婿。须汝得科名，吾才与汝成婚。”生曰：“考期尚远，卿何能待？”曰：“非也。只须看君所作文章，可以决科，便可成婚，不必俟异日。”李大喜，尽出其平时所作四书文付女。女翻视良久曰：“郎君平日读袁太史稿乎？”曰：“然。”女曰：“袁太史文雄奇，原利科名，家读。然其人天分高，非郎所能学也。”因取笔为改数句曰：“如我所作，像太史乎？”曰：“然。”曰：“汝此后为文，先向我问作意，再落笔，勿草草也。”李从此文思日进，壬午举于乡。
　　此女在其家，事姑孝，理家务当，至今犹存，人亦忘其为狐矣。此事临邛知州杨潮观为予言。
　　何翁倾家
　　通州何翁，生三子，皆庸俗。长子尤陋。娶妇王氏美，内薄其夫，郁郁不得志死。死后鬼常凭次妇史氏为厉，何翁苦之，具牒城隍庙。
　　越数日，忽一鬼凭次妇言曰：“请亲翁答语。”何错愕，问：“为谁？”曰：“我史某，尔次妇之父也。死后为郡神掌案吏，不复留心家事。昨见翁牒，方知我女为王氏鬼所苦。我恳本官，已将王氏发配云南，嗣后可无患。惟是我女适翁家时，我已去世，家业萧条，愧无妆奁，至今耿耿。兹在冥司积白金五百两，当送女室。翁可于本月十六日子时备香烛果帛，同次子祭厨房之西南隅，焚帛锄土即得矣。”并戒：“是夕备素筵一席，我将邀二三同辈来庆翁也。”
　　翁如其言，及期锄土，竟得空坛，父子怏怏。至夕，鬼又凭妇曰：“翁运可谓蹇矣！我多年蓄积，一旦为犬子夺去，奈何？”先是，何翁有姊适徐氏，生一儿，名犬子。姊夫及姊亡，犬子零丁，挈千金依舅氏，舅待之薄。未几，犬子亦亡，其资竟为何有。犬子怨之，故先期来夺取五百金，盖鬼事鬼知也。
　　越半载，次妇归宁，暮回家进门，忽倒地大哭，极口骂何翁不绝，举家惊。听其言，乃王氏自配所逃回。方谋舁入内室，而三媳房中婢奔出告曰：“三娘子在房晚妆，忽将妆台打碎，拍桌大呼，势甚凶猛，不解何故？”何翁夫妇入视，则又有鬼凭焉，乃王氏之解差鬼，骂曰：“何老奴才，太没良心！自家儿媳，全不顾恤，忍心控害，押赴远方。且倚仗尔亲翁史某作掌案吏势，叫我走此万里苦差，分文不给，如何得至云南？今王氏感我一路恩情，将身配我。我与伊回不得家乡，进不得衙门，只好借尔家做洞房花烛。快温酒来，与我解寒！”何氏次、三两媳本对房居，此后王凭次妇，则差凭三媳；王凭三媳，则差凭次妇，终日不安。翁奔告神庙，神不复灵。翁大费资财，遍求方士，如此者二年。江西道士兰方九，应招而来。先作符十数张，遍贴其宅之前后门。再入室仗剑步罡。两妇先于房作笑骂状，次作惊窜状，后作哀恳状。忽屋角响声如雷，两妇伏地。兰持小瓶曰：“鬼入！鬼入！”旋封其口，而两妇醒。兰命起王氏墓，斧其棺，面目如生，尸僵出血，乃焚灰与小瓶合埋，用石镇之，其祟永绝。而何翁从此倾家。
　　江轶林
　　江轶林，通州士人也，世居通之吕泗场，娶妻彭氏，情好甚笃。彭归江三年，轶林甫弱冠，未游庠。一夕，夫妇同梦轶林于其年某月日游庠，彭氏即于是日亡。学使临通州，吕泗场距通州百里，轶林以梦故，疑不欲往。彭促之曰：“功名事重，梦不足凭。”轶林强行。及试，果获售，案出，即梦中月日也。轶林大不怿。越二日，果闻彭讣。试毕急回家，彭死已二七矣。
　　通俗：人死二七，夜设死者衣衾于柩侧，举家躲避，言魂来赴尸，名曰：“回煞”。轶林痛彭之死，即于回煞夜舁床柩旁，潜处其中，以冀一遇。守至三更，闻屋角微响，彭自房檐冉冉下，步至柩前，向灯稽首，灯即灭。灭后，室中自明如昼。轶林惟恐惊彭，不敢声。彭自灵前循柩走至床，揭帐低声呼曰：“郎君归未？”轶林跃出，抱持大哭。哭罢，各诉离情，解衣就寝，欢好无异生前。软林从容问曰：“闻说人死有鬼卒拘束，回煞有煞神与偕，尔何得独返？”彭曰：“煞神即管束之鬼卒也，有罪则羁绁而从。冥司念妾无罪，且与君前缘未断，故纵令独回。”轶林曰：“尔无罪，何故早死？”曰：“修短数也，不论有罪无罪。”轶林曰：“卿与我前缘未断，今此之来，莫非将尽于此夕乎？”答曰：“尚早。前缘了后，犹有后级。”言未毕，闻户外风起，彭大惧，以手持轶林曰：“紧抱我！护持我！凡作鬼最怕风，风倘着体，即来去不能自主，一失足被他吹到远处去矣。”鸡鸣言别，轶林依依不舍。彭曰：“无庸，夜当再会。”言讫而去。由此每夜必来。来，检阅生时奁物，为轶林补缀衣服。
　　两月余，忽欷泣曰：“前缘了矣！此后当别十七年，始与群续后缘。”言讫去。轶林美少年，家丰于财，里中愿续婚者众，轶林概不允。待至十七年，以彭氏貌物色求婚，历通、泰、仪、扬、俱不得，仍归吕泗。
　　吕泗故边海，有海舶自山东回者，载老翁夫妇来，言“本世族，止生一女，依叔为活。其叔欲以其女结婚豪族，翁颇不愿，故来避地。女亦欲嫁一江南人”。人为翁言轶林，翁甚欲之；言诸轶林，轶林必欲一见其女乃可。翁许之，见则宛然一彭也。问其年，曰：“十七矣。”其生时月日，即彭死之两月后也。轶林欣然订娶，欢好倍常。性情喜好，仿佛彭之生前。或叩以前生事，笑而不言。轶林字曰“蓬莱仙子”，隐喻彭仙再来也。子曰彭儿，女曰彭媳，欢聚者十七载，夫妇得疾先后卒。
　　裹足作俑之报
　　杭州陆梯霞先生，德行粹然，终身不二色。人或以戏旦妓女劝酒，先生无喜无愠，随意应酬。有犯小罪求关说者，先生唯唯。当事者重先生，所言无不听。或訾先生自贬风骨，先生笑曰：“见米饭落地，拾置几上心才安，何必定自家吃耶？凡人有心立风骨，便是私心。吾尝奉教于汤潜庵中丞矣。中丞抚苏时，苏州多娼妓，中丞但有劝戒，从无禁捉。语属吏曰：‘世间之有娼优，犹世间之有僧尼也。僧尼欺人以求食，娼妓媚人以求食，皆非先王法。然而欧公《本论》一篇既不能行，则饥寒怨旷之民作何安置？今之虐娼优者，犹北魏之灭沙门毁佛像也，徒为胥吏生财。不揣其本而齐其末，吾不为也。’
　　一日者，先生梦皂隶持帖相请，上书“年家眷弟杨继盛拜”。先生笑曰：“吾正想见椒山公。”遂行至一所，宫殿巍然；椒山公乌纱红袍，下阶迎曰：“继盛蒙玉帝旨，任满将升，此坐需公。”先生辞曰：“我在世间不屑为阳官，故隐居不仕，今安能为阴间官乎？”椒山笑曰：“先生真高人，薄城隍而不为！”语未毕，有判官向椒山耳语。椒山曰：“此案难判，须奏玉帝再定。”先生问：“何案？”曰：“南唐李后主裹足案也。后主前世本嵩山净明和尚，转身为江南国主。宫中行乐，以帛裹其妃窈娘足为新月之形，不过一时偶戏。不料相沿成风，世上争为弓鞋小脚，将父母遗体矫揉穿凿，以致量大校小，婆怒其媳，夫憎其妇，男女相贻，恣为淫亵。不但小女儿受无量苦，且有妇人为此事悬梁服卤者。上帝恶后主作俑，故令其生前受宋太宗牵机药之毒，足欲前，头欲后，比女子缠足更苦，苦尽方薨。近已七百年，忏悔满，将还嵩山修道矣。不料又有数十万无足妇人奔走天门喊冤，云：‘张献忠破四川时，截我等足堆为一山，以足之至小者为山尖，虽我等劫运该死，然何以出乖露丑一至于此！岂非李王裹足作俑之罪？求上帝严罚李王，我辈目才瞑。’上帝恻然，传谕四海都城隍议罪。文到我处，我判：‘孽由献忠，李后主不能预知，难引重典。请罚李王在冥中织屦一百万，偿诸无足妇人，数满才许还嵩山。’奏草虽定，尚未与诸城隍会稿，先生以为何如？”先生曰：“习俗难医，愚民有焚其父母尸以为孝者，便有痛其女子之足以为慈者，事同一例也。”椒山公大笑。先生辞出，醒竟安然。
　　嗣后，椒山公不复来请，寿八十余，卒。常笑谓夫人曰：“毋为吾女儿裹足，恐害李后主在阴司又多织一双屦也。”
　　判官答问
　　谢鹏飞，以仁和禀生为阴间判官，昼如平人，夜则赴冥司勾当公事。友朋多托查寿数，不肯。人疑其惧泄天机，曰：“非也。阳间有司衙门惟犯罪涉讼者才有文簿可查，否则百姓林林总总，谁有工夫为造保甲册？官府听其自来自去耳，阴间亦然。君辈不涉讼，不犯冥拘，气数来则生，气数尽则死，我实无册可查。”问：“瘟疫死者可查乎？”曰：“引阳九百六阴阳小劫，应死者府县考试，有点名簿，恰可以查。然皆庸庸小民，方入引册；若有来历之人，便不在小劫数中来去，犹之阳间有官者不考童生也。”问：“疫外尚有大劫数乎？”曰：“水火刀兵是大劫数，此则贵显者难逃矣。”问：“冥司神孰尊？”曰：“既曰冥司，何尊之有？尊者，上界仙官耳。若城隍、土地之职，如人间府县俗吏，风尘奔走甚劳苦，贤者不屑为。昔白石仙人终朝煮白石，不肯上天，人问故，曰：‘王宇清严，符录麻起，仙官司事者甚劳苦，故愿逍遥于山巅水涯，永为散仙。’亦此意也。”
　　蒋太史
　　蒋太史士铨官中书时，居京师贾家胡同。十一月十五日，儿子病，与其妻张夫人在一室中分床卧，梦隶人持帖来请，不觉身随之行。至一神庙，入门小憩。见门内所塑泥马，手抚之，马竟动，扬其鬣。隶扶蒋骑上，腾空而行，下视田亩，如棋盘纵横。俄而，雨然，心忧湿衣，仰见红油伞，有一隶擎而覆之。
　　未几，马落一大殿阶下，宏敞如王者居。殿外二井，左扁曰：“天堂”，右扁曰“地狱”。蒋望天堂上轩轩大明，地狱则黑深不可测。所随隶亦不复见。殿旁小屋有老妪拥镬炊火，问：“何所煮？”曰：“煮恶人。”开锅盖视之，果皆人头。地狱井边有人，衣蓝缕，自往投入。妪曰：“此王爷将囚寄狱也。”蒋问：“此非人间乎？”曰：“何必问！见此光景，亦可知矣。”蒋问：“我欲一见王爷可乎？”曰：“王请君来，自然接见，何必性急？君欲先窥之亦可。”因取一高足几登蒋。蒋从殿隙窥王：王年三十余，清瘦微须，冕旒盛服，执笏北向。妪曰：“此上玉帝表也。”
　　王焚香俯伏叩首毕，随闻正门豁然开，召蒋入。蒋趋进，见王服饰尽变：着本朝衣冠，白布缠头，以两束布从两耳拖下，若《三礼图》所画古人冕服状。坐定曰：“冥司事繁，我任满当去，此坐乞公见代。”音似常州武进人。蒋曰：“我母老子幼，事未了，不能来。”王有愠色，曰：“公有才子之名，何不达乃尔！令堂太夫人自有太夫人之寿命，与公何干？尊郎君自有尊郎君之寿命，与公何干？世上事要了就了，要不了便不了。我已将公姓名奏明上帝，无可挽回。”言毕，自掀其椅，背蒋坐，若不屑相昵者。蒋亦怒发，取其几上木界尺拍几厉声曰：“不近人情，何动蛮也！”大喝而醒，觉一灯荧然，身在床上，四肢如冰，汗涔涔透重衾矣。喘息良久，始能起坐，呼夫人告之。夫人大哭。蒋曰：“且住，恐惊太夫人。”因凭几坐，夫人伺焉。
　　漏下四鼓，沉沉睡去，不觉又到冥间。殿宇恰非前处，殿下设五座位，案积如山，四座有人，专空第五座。一吏指告曰：“此公座也。”蒋随行至第三座视之，本房老师冯静山先生也，急前拱揖。冯披羊皮袍，卸眼镜欣然曰：“足下来好好，好。此间簿书忙极，非足下助我不可。”蒋曰：“老师亦为此言乎？门生母老子幼，他人不知，老师深知，如何能来？”冯惨然曰：“听足下言，触起我生前心事矣。我虽无父母，而妻少子幼，亦非可来之人。现在阳间妻子，不知作何光景？”言且泣涕如雨下。少顷，取巾拭泪曰：“事已如此，不必多言。保奏汝者，常州老刘也，本属可笑，汝速归料理身后事。今日已十五，到二十日是汝上任日也。”拱手作别而醒，窗外鸡已鸣，太夫人亦已闻知，抱持哭矣。
　　蒋素与藩司王公兴吾交好，乃往诀别，且托以身后。王一见惊曰：“汝满面涂锅煤，昨日大病耶？何鬼气之袭人也？”蒋告以梦。王曰：“勿怖，惟礼斗诵《大悲咒》可以禳之。汝归家如我言，或可免也。”蒋太夫人平时奉斗颇虔，乃重建坛，合家持斋祈祷，兼诵咒语。至期，是冬至节日，诸亲友来贺，环而守之。至三更，蒋见空中飞下轿一乘，旗数竿，舆夫数人，若来迎者，乃诵《大悲咒》逼之。渐近渐薄，若烟气之消释焉。逾三年，始中进士，入翰林。
　　李敏达公扶乩
　　李敏达公卫，未时，遇乩仙，自称零阳子，为判终身云：“气概文饶似，勋员国同。欣然还一笑，掷笔在秋红。”旁小注曰：“秋红，草名。”当其时，无人解者。后公为保定总督，颏总河朱藻而薨。后人方悟：朱者，红也；藻者，草也。
　　吕道人驱龙
　　河南归德府吕道人，年百余岁，鼻息雷鸣。或十余日不食，或一日食鸡子五百，吹气人身，如火炙痛。或戏以生饼覆其背，须臾焦熟可食矣。冬夏一布袄，日行三百里。
　　雍正间，王朝恩为北总河，筑张家口石坝不成，糜帑数万，忧懑不食。适吕至曰：“此下有毒龙为祟。”王问：“汝能驱之否？”曰：“此龙修炼二千年，魄力甚大。梁武帝筑浮山堰崩，伤生灵数万，此龙孽也。公欲坝成，须贫道亲下河与斗，庶几逐龙去而坝可成。然贫道福命薄，虑为所伤，必须仗对圣天子威灵、大人福力护持之。”曰：“若何而可？”曰：“请王命牌，油纸裹缚贫道背上。用河道总督印钤封，大人手书姓名加封之，乃可。”如其言，道士遂仗剑入水。
　　顷刻黑风起，雷电大作，波浪掀天。至明日夜半，道士来署，提血剑，腥涎满身，背伛偻，曰：“贫道胁骨为龙尾击断矣。然贫道亦斩龙一臂，臂坠水，仅留一爪献公。龙受伤奔东海去，明日坝可成也。”王大喜，呼酒劳之，欲延蒙古医为之接骨。曰：“不必。贫道运真气养之，半年后可平复也。”次日，王公上工下扫，石坝果成。所藏龙爪，大如水牛角，嗅作龙诞香，悬之，蚊蝇远避。
　　吕自言与李自成交好，曾为系草鞋带。又与贾士芳同受业于王先生某。先生常言：“汝愿，故道可成；贾好利，又自作聪明，必不善终，然亦须名动天子。”嵇文敏公为总河入都陛见，家人不得家信，问吕，吕曰：“汝家大人，已被大木撑入眼矣。”举家惊，恐有目疾。已而授东阁大学士，方知“目”旁“木”乃“相”字耳。乾隆四年，吕入都，诸王公延之治疾，脱手愈。徐文穆公第六子虚阳不闭，吕一见曰：“公子面上血不华色，不过梦遗耳。”今闭目卧地袒胸，手一铁针，长尺余，直刺其心，拔之，血随针出，如一条红丝。取口唾拭其创处，旁人骇绝，而公子不知，是夕病痊。王太守孟亭患腰痛，求道人。道人曰：“俟天晴日来治。”至期，手撮日光揉之，热透五脏而愈。问导引之术，不肯言，乃引其僮私问之。曰：“无他异也，每早至旷野，红日始出，见道人向日作虎跳状，手招日光纳口中，且吸且咽，如是者再。”
　　盘古以前天
　　相传阴沉木为开辟以前之树，沉沙浪中，过天地翻覆劫数，重出世上，以故再入土中，万年不坏。其色深绿，纹如织锦。置一片于地，百步以外，蝇蚋不飞。康熙三十年，天台山崩，沙中涌出一棺，形制诡异：头尖而尾阔，高六尺馀。识者曰：“此阴沉木棺也，必有异。”启其前和，中有人，眉目口鼻与木同色，臂腿与木同纹理，恰不腐坏。忽开眼仰  视空中，问曰：“此青青者何物耶？”众曰：“天也。”惊曰：“我当初在世时，天不若是高也。”语毕，目仍瞑。人争扶起之，合邑男女群来看盘古以前人。忽然风起，变为石人。棺为邑宰某所得，转献制府。予疑此人是前古天地将混沌时人也。纬书云：“万年之后，天可倚杵。”此人言天不若今之高，信矣。
　　●卷十
　　禹王碑吞蛇
　　屠赤文任陕西两当县尉，有厨人张某者，善啖多力，身体修伟，面无左耳。询其故，自言四川人，三世业猎，家传异书，能抓风嗅鼻，即知所来者为何兽，某幼亦业此。曾猎于邛崃山。其地号“阴阳界”，阳界尚平敞，阴界尤险峻，人迹罕至。一日，往猎阳界，无所得，遂裹粮入阴界。行五十里许，天已暮，远望十里外高山上有火光烧来，烛林谷如赤日，怪风吹而至。某不知何物，抓风再嗅，书所未载，心大惶恐，急登高树顶上觇之。
　　俄而火兴渐近，乃一大石碑，碑首凿猛虎形，光如万炬，燃照数里。碑能踯躅自行，至树下见有人，忽跃起三四丈，似欲吞啮者，几及我身。我屏息不敢动，碑亦缓缓向西南去。某方幸脱险，俟其去远，将下树矣。忽望见巨蛇千万条，大者身如车轮，小者亦粗如斗，蔽空而来。某自念此身必死于蛇腹，惊怕更甚，不料诸蛇皆腾空冲云而行，离树甚远，我蹲树上，竟无所损。惟一小蛇行少低，向我耳旁擦过，觉痛不可忍，摸之，耳已去矣，血涔涔流下。但见碑尚在前，蹲立火光中不动，凡蛇从碑旁过者，空中辄有脱壳堕下，乱落如万条白练，但闻去吸贪然有声。少顷，蛇尽不见，碑亦行远。
　　某待至次日，方敢下树，急觅归路，迷不可得。途遇一老人，自称：“此山民也，”“子所见者为禹王碑。当年禹王治水，至邛崃山，毒蛇阻道，禹王大怒，命庚辰杀蛇，立二碑镇压，誓曰：‘汝他日成神，世世杀蛇，为民除害。’今四千年矣，碑果成神。碑有一大一小，君幸遇其小者，得不死；其大者出，则火燃五里，林木皆灰。二碑俱以蛇为粮，所到处挈以随行，故蛇俯首待食，不暇伤人。子耳际已中蛇毒，出阳界见日则死。”因于衣襟下出药治之，示以归路而别。
　　黑柱
　　绍兴严姓，为王氏赘婿。严归家，岳翁遣人走报其妻急病，严奔视之。天已昏黑，秉烛行路，见黑气如庭柱一条，时遮其烛。烛东则黑气柱亦东，烛西则黑柱亦西，拦截其路，不容前往。严大骇，乃到相识家借一奴添二烛而行，黑柱渐隐不见。到到家，岳翁迎出曰：“婿来已久，何以又从外入？”严曰：“婿实未来。”举家大惊，奔入妻房，见一人坐床上与其妻执手，若将同行者。严急向前握妻手，而其人始去，妻亦气绝。
　　猴怪
　　杭州周云衢孝廉，有女嫁盐商吴某之子。吴以往屋颇窄，使居园中书舍。婚三月矣，忽周女患奇疾：始而心痛，继而腹背痛，继而耳目口鼻无不痛者，哀号跳掷，人不忍见。遍召医士，莫名其病，但见白、黑气二条缠女身，如绳带捆缚之状。云衢与吴翁斋醮无效，不得已，自为牒文投城隍神及关神处。半月未见灵应，又投文催之。果一日云衢与其女及婿俱白昼偃卧，若死去者，两日而苏。家人问之。据云衢云，城隍神得我牒文，即拘此妖。妖坑不得，直至催牒再至关神处，神批：“发温元帅擒讯。”讯得为祟者乃一雌猴，其白、黑二气则黑、白二蛇也。
　　元至正七年，猴与其雄偷果于达鲁花赤余氏之园，其时女为余家小婢，撞见以石掷之。雄走出，适遇猎户张信，以箭毙之。雌猴惊逸，修道手括苍山中。今猎户张托过为吴翁之子，婢托生为周氏之女，故来报仇。元帅问：“汝既有仇，何以不早报而必待至四百年后耶？”猴云：“此女七世托生为文学侍从之官，或为方伯中丞，故人不能相犯。因其前世居官无状，仍罚为女身，值逢所嫁之人又即猎户，故我两仇齐发。”问：“黑、白二气何来？”供称“吴园中物，被猴牵帅而至者。”元帅怒曰：“周女前生作婢，掷石驱猴，是其职分所当为；吴某前生为猎户，射杀一猴，亦人间常事。汝又不仇吴而仇其妻，甚为悖乱，且与园中蛇何与，而助纣为虐耶？”掷剑喝曰：“先斩妖党！”随见皂衣人取二蛇头呈验。
　　元帅谓猴曰：“汝罪亦宜斩，但念尔修炼多年，颇有神通，将成正果，斩汝可惜。速改过悔罪，治好周女之病，我便赦汝。”一面详复关帝。猴狰狞不服，两目如电，奋爪向前，似若扑犯元帅者。俄闻空中大声曰：“伏魔大学有令，妖猴不服，即斩妖猴。”言毕，瓦上琅琅有刀环声响，猴始惧，叩头服罪。
　　元帅呼周女到案下，令猴治病。猴抉其眼耳口鼻中，所出横刺、铁针、竹{聂}十馀条，女痛稍苏，惟心痛未解。猴不肯治，元帅又欲斩猴。猴云：“女心易治，但我有所求，须吴翁许我，我才替治。”问：“何求？”曰：“我爱吴园清洁，欲打扫西首云楼三间，使我居住。”吴翁许之。猴伸手女口，直到胸前，探出小铜镜一方，犹带血丝缕缕，女病旋愈。元帅命昊氏父子领女回家，遂各苏醒。
　　此乾隆四十四年七月间事也。据吴翁云，温元帅幞巾纱帽，如唐人服饰，貌温然儒者，白面微须，非若世间所画青面瞪目状。猴在神前装束甚华，自称“小仙”。
　　鞭尸
　　桐城张、徐二友，贸易江西。行至广信，徐卒于店楼，张入市买棺为殓。棺店主人索价二千文，交易成矣。柜旁坐一老人遮拦之，必须四千。张忿而归。
　　是夜，张上楼，尸起相扑，张大骇，急避下楼。次日清晨，又往买棺，加钱千文。棺主人并无一言，而作梗之老人先在柜上骂曰：“我虽不是主人，然此地我号‘坐山虎’，非送我二千钱，与主人一样，棺不可得。”张素贫，力有不能，无可奈何，旁皇于野，又一白须翁，着蓝色袍，笑而迎曰：“汝买棺人耶？”曰：“然。”曰：“汝受坐山虎气耶？”曰：“是也。”白须翁手一鞭曰：“此伍子胥鞭楚王尸鞭也。今晚尸起相扑，汝持此鞭之，则棺得而大难解矣。”言毕不见。张归，上楼，尸又跃起。如其言，应鞭而倒。
　　次日，赴店买棺，店主人曰：“昨夜坐山虎死矣，我一方之害除矣，汝仍以二千文原价来抬棺可也。”问其故，主人曰：“此老姓洪，有妖法，能役使鬼魅，惯遣死尸扑人。人死买棺，彼又在我店居奇，强分半价。如是多年，受累者众。昨夜暴死，未知何病。”张乃告以白须翁赠鞭之事，二人急往视之，老人尸上果有鞭痕。或曰：白须而着蓝袍者，此方土地神也。
　　梁朝古冢
　　淮徐道署，在宿迁城中。宿，故百战地，是处皆兵燹之余，署中多怪。康熙中，有某道升浙江臬司，临去留一朱姓幕友在署，俟后官交代。衙署旷荡，每夕，人语哗然。又一夕，月下闻语者聚中庭槐树下。朱于窗隙窥之，见庭中人甚多，面目不甚了了，大率衣冠奇古。一少年乌巾白衣椅柱凝思，不共诸人酬答。诸人呼曰：“陆郎，如此风月，何独惆怅？”少年答曰：“暴骸之事近矣，不能无愁。”语毕，诸人皆为咨嗟。有长髯高冠者出曰：“郎勿虑，此厄我先当之，赖有平生故人在此，自能相庇。”朗吟云：“寂寞千余岁，高槐西复东。春风寒白骨，高义望朱公。”少年举手谢曰：“当年受德至深，不图枯朽之余，犹叨仁庇。”因复共谈，似皆北魏、齐、梁时事。既而邻鸡远唱，诸人倏然散矣。朱胆壮，安寝如故。
　　阅数日，新官孙某来受交代。朱生匆匆出署，将觅船赴浙。忽差役寄东君札来止之曰：“某到金陵见督院后，接楚中讣音，已丁外艰，不赴浙西新任，竟归矣。先生行止，自定可也。”朱遂稍停。闻新任淮徐道孙公署中一友得急疾殂，乃托宿迁令某荐扬。一说而就。随携行李入署。时将署中旧住之屋改作客座，另置诸友于他所。幕中公务甚繁，朱不复忆前事。
　　孙公新，来，大修衙署，一日，与朱闲坐，家人走报云：“适开前池，得一石碑，不知何代物？”孙公拉朱同往观之，见碑上书“梁散骑侍郎张公之墓”，正当两槐之间。朱恍忆前月下事，力为劝止，并述所见，云：“当更有一墓。”言未终，而荷锸者云：“又得骇骨一具。”孙始信其说非妄，命工人仍加工掩平如旧，池不改作矣。盖前碑乃长髯高冠之墓；而后所得，乌巾少年之骨也。
　　狮子大王
　　贵州人尹廷洽，八月望日早起，行礼土地神前。上香讫，将启门，见二青衣排闼入，以手推尹仆地，套绳于颈而行。尹方惶遽间，见所祀土地神出而问故。青衣展牌示之，上有“尹廷洽”字样。土神笑不语，但尾尹而行里许。道旁有酒饭店，土神呼青衣入饮，得间语尹曰：“是行有误，我当卫君前行。倘遇神佛，君可大声叫冤，我当为君脱祸。”君颔之，仍随青衣前去。约行大半日，至一所，风波浩渺，一望无际。青衣曰：“此银海也。须深夜乃可渡，当少憩片时。”俄而，神亦曳杖来，青衣怪之。土神曰：“我与渠相处久，情不能已于一送，前路当分手耳。”
　　正谈说间，忽天际有彩云旌旗，侍从纷然，土神附耳曰：“此朝天诸神回也。汝遇便可叫冤。”尹望见车中有神，貌狞狞然，目有金光，面阔二尺许，即大声喊冤。神召之前，并饬行者少停，问何冤尹诉，为青衣所摄。神问：“有牌否？”曰：“有。”“有尔名乎？”曰：“有。”神曰：“既有牌，又有尔名，此应摄者，何冤为？”厉声叱之，尹词屈不知所云。
　　土神趋而前跪奏：“此中有疑，是小神令其伸冤。”神问：“何疑？”曰：“某为渠家中ニ，每一人始生，即准东岳文书知会，其人应是何等人，应是何年月日死，共计在阳世几载，历历不爽。尹廷洽初生时，东岳牒文中开‘应得年七十二岁’。今未满五十，又未接到折算支书，何以忽尔勾到？故恐有冤。”神听说，亦迟疑久之，谓土神曰：“此事非我职司，但人命至重，尔小神尚肯如此用心，我何可漠视。惜此间至东岳府往还辽远，当从天府行文至彼方速。”乃唤一吏作牒，口授云：“文书上只须问民魂尹廷洽有勾取可疑之处，乞飞天符下东岳到银海查办，急急勿迟。”尹从旁见吏取纸作书，封印不殊人世，但皆用黄纸封讫，付一金甲神持投天门。又呼召银海神，有绣袍者趋进。命：“看守尹某生魂，俟岳神查办，毋误”。绣袍者叩头领尹退，而神已倏忽入云雾中矣。此时尹憩一大柳树下，二青衣不知所往，尹问土神：“面阔二尺者是何神耶？”曰：“此西天狮子大王也。”
　　少顷，绣衣者谓土神曰：“尔可令尹某往暗处少坐，弗令夜风吹之；我往前途迎引天神，闻呼可急出答应。”尹随土神沿岸行约半里许，有破舟侧卧滩上，乃伏其中。闻人号马嘶及鼓吹之音，络绎不绝，良久始静。土神曰：“可以出矣。”尹出，见绣衣人偕前持牒金甲人引至岸上空阔处，云：“立此少待，岳司即到。”
　　须臾，海上数十骑如飞而来，土神挟尹伏地上。数十骑皆下马，有衣团花袍、戴纱冠者上坐，余四人着吏服，又十余人武士装束，余悉狰狞如庙中鬼面，环立而侍。上坐官呼海神，海神趋前，问答数语，趋而下，扶尹上。尹未及跪，土神上前叩头，一一对答如前。上坐官貌颇温良，闻土神语即怒，目竖眉，厉声索二青衣。土神答：“久不知所往。”上坐者曰：“妖行一周，不过千里；鬼行一周，不过五百里。四察神可即查拿。”有四鬼卒应声腾起，怀中各出一小镜，分照四方，随飞往东去。
　　少顷，挟二青衣掷地上云：“在三百里外枯槐树中拿得。”上坐官诘问误勾缘由，二青衣出牌呈上，诉云：“牌自上行，役不过照牌行事。倘有舛误，须问官吏，与役无干。”上坐官诘云：“非尔舞弊，尔何故远？”青衣叩首云：昨见狮子大王驾到，一行人众皆是佛光；土神虽微员，尚有阳气；尹某虽死，未过阴界，尚系生魂，可以近得佛光。鬼役阴暗之气，如何近得佛光，所以远伏。及狮王过后，鬼役方一路追寻，又值朝天神圣接连行过，以故不敢走出，并未知牌中何弊。”上坐官曰：“如此，必亲赴森罗一决矣。”令力士先挟尹过海，即呼车骑排衙而行。尹怖甚，闭目不敢开视，但觉风雷击荡，心魂震骇。
　　少顷，声渐远，力士行亦少徐。尹开目即已坠地。见官府衙署，有冕服者出迎，前官入，分两案对坐。堂上先闻密语声，次闻传呼声，青衣与土神皆趋入。土神叩见毕，立阶下；青衣问话毕，亦起出。有鬼卒从庑下缚一吏入，堂上厉声喝问，吏叩头辩，若有所待者然。又有数鬼从庑下擒一吏，抱文卷入，尹遥视之，颇似其族叔尹信。既入殿，冕服者取册查核。许久，即掷下一册，命前吏持示后吏，后吏惟叩首哀求而已。殿内神喝：“杖！”数鬼将前吏曳阶下，杖四十；又见数鬼领朱单下，剥去后吏巾服，锁押牵出。过尹旁，的是其族叔，呼之不应。叩何往，鬼卒云：“发往烈火地狱去受罪矣。”
　　尹正疑惧间，随呼尹入殿。前花袍官云：“尔此案已明。本司所勾系尹廷治，该吏未尝作弊。同房吏有尹姓者，系廷治亲叔，欲救其侄，知同族有尔名适相似，可以朦混，俟本司吏不在时，将牌添改‘治’字作‘洽’字，又将房册换易，以致出牌错误。今已按律治罪，尔可生还矣。”回头顾土神云：“尔此举极好，但只须赴本司详查，不合向狮子大王路诉，以致我辈均受失察处分。今本司一面造符申覆，一面差勾本犯，尔速引尹廷洽还阳。”土神与尹叩谢出，遇前金甲者于门迎贺曰：“尔等可喜！我辈尚须候回文，才得回去。”
　　尹随土神出走，并非前来之路，城市一如人间。饥欲食，渴欲饮，土神力禁不许。城外行数里，上一高山，俯视其下：有一人僵卧，数人守其旁而哭。因叩土神：“此何处？”土神喝曰：“尚不省耶！”以杖击之，一跌而寤，已死两昼夜矣。棺椁具陈，特心头微暖，故未殓耳。遂坐起稍送茶水，急唤其子趋廷治家视之。归云：“其人病已愈二日，顷复死矣。”
　　绿毛怪
　　乾隆六年，湖州董畅庵就幕山西芮城县。县有庙，供关、张、刘三神像。庙门历年用铁锁锁之，逢春秋祭祀，一启钥焉。传言中有怪物，供香火之僧亦不敢居。
　　一日，有陕客贩羊千头，日暮无托足所，求宿庙中，居民启锁纳之，且告以故。贩羊者恃有膂力，曰：“无妨。”乃开门入，散群羊于廊下，而已持羊鞭秉烛寝；心不能无恐，三鼓，眼未合。闻神座下豁然有声，一物跃出。贩羊者于烛光中视之：其物长七八尺，头面具人形，两眼深黑有光，若湖桃大，颈以下绿毛覆体，茸茸如蓑衣；向贩羊者睨且嗅，两手有尖爪，直前来攫。贩羊者击以鞭，竟若不知，夺鞭而口啮之，断如裂帛。贩羊者大惧，奔出庙外，怪追之。贩羊人缘古树而上，伏其梢之最高者。怪张眼望之，不能上。
　　良久，东方明，路有行者，贩羊人树下觅怪，怪亦不见。乃告众人，共寻神座，了无他异，惟石缝一角，腾腾有黑气。众人不敢启，具牒告官。芮城令佟公命移神座掘之。深丈许，得朽棺，中有尸，衣服悉毁，遍体生绿毛，如贩羊人所见。乃积薪焚之，啧啧有声，血涌骨鸣。自此怪绝。
　　张大帝
　　安溪相公坟在闽之某山。有道士李姓者利其风水，其女病瘵将危，道士谓曰：“汝为我所生，而病已无全理，今将取汝身一物，在利吾门。”女愕然曰：“惟翁命。”曰：“我欲占李氏风水久矣，必得亲生儿子之骨埋之，方能有应。但死者不甚灵，生者不忍杀，惟汝将死未死之人，才有用耳。”女未及答，道士即以刀划取其指骨，置羊角中，私埋李氏坟旁。自后，李氏门中死一科甲，则道士门中增一科甲；李氏田中减收十斛，则道士田中增收十斛。人疑之，亦不解其故。
　　值清明节，村人迎张大帝像，为赛神会，彩旗导从甚盛。行至李家坟，神像忽止，数十人舁之不可动，中一男子大呼曰：“速归庙！速归庙！”众从之，舁至庙中，男子上坐曰：“我大帝神也，李家坟有妖，须往擒治之。”命其徒某执锹，某执锄，某执绳索。部署定，又大呼曰：“速至李家坟！速至李家坟！”众如其言，神像疾趋如风。至坟所，命执锹、锄者搜坟旁。良久，得一羊角，金色，中有小赤蛇，蜿蜿奋动。其角旁有字，皆道人合族姓名也。乃命持绳索者往缚道士，鸣之官，讯得其情，置之法。李氏自此大盛，而奉张大帝甚虔。
　　紫姑神
　　尤琛者，长沙人，少年韶秀。偶过湘溪野，庙塑紫姑神甚美，爱之，手摩其面而题壁云：“藐姑仙子落烟沙，玉作阑干冰作车。若畏夜深风露冷，槿篱茅舍是郎家。”
　　是夜三鼓，闻有叩门者，启之，曰：“紫姑神也。妾本上清仙女，偶谪人间，司云雨之事。蒙郎见爱，故来相就。若不以鬼物见疑，愿荐枕席。”尤狂喜，携手入室，成伉俪焉。嗣后每夜必至，旁人不能见也。手一物与尤曰：“此名‘紫丝囊’，吾朝玉帝时织女所赐，佩之能助人文思。”生自佩后即入泮，举于乡，成进士，选四川成都知县。女与同行，助其为政，发奸摘伏，有神明之称。
　　忽一日谓尤曰：“今日置酒，与郎为别，妾将行矣。妾虽被谪谴，限满原可仍归仙籍。以私奔故，无颜重上天曹；地府又以妾本上界仙人，不敢收之鬼。自念此身飘荡，终非了计，虽托足君门，尚无形质，不能为君生育男女。昨将此情苦求泰山神君，神君许将妾名收置册上，照例托生。十五年后，可以重续爱缘，永为夫妇，未知君能勿娶，专相待否？”尤唯唯，不觉涕下。女亦凄然，大恸而去。自此，尤作官不如前时之明，因挂误革职。人有求婚者，毅然拒之，年四旬，犹只身也。如是者十五年。
　　房师某学士，愍其鳏居，为议婚。生又坚拒，并道所以。学士大骇，曰：“若果然，则吾堂兄女是已。吾堂兄女生十五年，不能言，但能举笔作字。每闻人议婚，必书‘待尤郎’三字，得毋即汝乎？”拉尤至兄家，请其女出见。女隔帘书“紫丝囊在否？”尤解囊呈验，女点首者三，遂择日成婚。合卺之夕，女仰天一笑，即便能言。然从此绝不记前生原委，如寻常夫妇。
　　魏象山
　　余窗友魏梦龙，字象山，后余四科进士，由部郎迁御史。己卯典试云南，殁于途，归柩于西湖昭庆寺。其年十月，沈辛田观察亦厝其先人之柩于此寺，见前屋厝柩旁列“云南大主考”金字牌，知为魏君。魏故辛田所善也。俄而吊客来，孝子当扶杖行礼。辛田弟清藻忽不见，觅之，昏昏然卧魏柩前，神色惨沮。扶归，则寒热大作，病势沉重。医者下药，方开“人参三钱”。辛田心狐疑，未敢用参。至床前视弟，弟跃起坐如平时，拱手笑曰：“沈五哥，别久矣，佳否？”辛田怪而呵之。旁有二女眷观疾，清藻又手挥之曰：“两嫂请回避。愿假纸笔，我有所言。”与之纸，熟视笑曰：“纸小，不足书也。”为磨墨而以长幅与之，乃凭几楷书曰：“梦龙白：梦龙奉命典试云南，从豫章行至樊城，感冒暑热。奴子吴升，不察病原，误投人参三钱，遂至不起。甚矣，人参之不可轻服也！樊城令某，经理丧事颇尽心力，使灵柩得还家，而诸弟啧有烦言，诬其侵蚀衣箱银两，殊不识好歹。家中所存，只破书几卷，诸弟尚忍言析乎？覆巢完卵，还望诸弟照应之。”书毕，掷管而卧。须臾又起，提笔将“人参不可轻服”数字旁加密圈。辛田大惊，不敢为弟下人参。请魏家人来，以所书示之，皆骇叹，汗泪交下。
　　寻弟病愈。问其索纸作书状，全不省记，但云：“病重时，见短身多须而衣葛者入房，便昏然不晓人事矣。”沈年幼，不及见魏君，所云者果魏君貌也。沈后中辛卯探花，卒不永年而死。
　　王莽时蛇冤
　　临平沈昌，余戊午同年举人，年少英俊。忽路间遇僧授药三丸曰：“汝将有大难，服此或可少瘳，临期吾再来视汝。”言毕去。沈素不信因果事，以药掷书厨上，勿服也。亡何，病大重，忽作四川人语曰：“我峨嵋山蟒蛇，寻汝二千年，今方得汝。”自以手扼其吭，气将尽，家人忆路间僧语，即速觅书厨上药，只存一丸，以水吞下，恍然记历代前生事。
　　沈在王莽时，姓张名敬，避莽乱，隐峨嵋山学仙，有同志人严昌为耦耕之友。刘歆谋起兵应汉事败，裨将王均亦逃奔峨嵋，事二人为弟子。山洞有蟒，大如车轮，每出游，必有风雷，禾稼多伤。张欲除其害，命王削竹刺插地，以毒药敷之。蛇果出，为竹所刺，死。蛇修炼有年，将成龙者，其出穴自挟风雷而行，非有心害人，为王杀后，思报主谋者之冤。而王均莽死后随出山佐光武中兴，拜骁骑将军，遣人迎张敬入洛，亦拜征虏将军，蛇不能报。再世为北魏高僧；三世为元将某，有战功，蛇又不能报；惟今世仅作孝廉，故蛇来，将甘心焉。其原委历历，口皆自言。家人问：“路僧为谁？”曰：“即严昌先生也。先生辞光武之聘，早登仙道，与吾有香火缘，故来相救。”言终，沐浴整衣冠卒。
　　开吊日，前僧果来，泣拜毕，语其家人曰：“毋苦，毋苦。了此一重公案，行当仍归仙道耳。”语毕，忽不见。
　　牙鬼
　　杭州朱亮工妻张氏，患伤寒甚剧。忽作山西人语，咆哮索命，击毁盘碗，且云：“恩自恩，仇自仇，不能作抵。”亮工在家，索命者不至；出，则瞀乱如前。亮工乃具牒诉本郡城隍神。张氏沉沉熟睡，如赴鞫者。
　　良久，苏曰：“冤雪矣，冤去矣。”手摩其臀曰：“被神杖，甚痛。前生予与亮工俱山西贩布男子，官牙刘某吞布价而花销之。予告官比追，刘不胜其苦，当予前作赴水状，欲予怜而救之。予怒曰：‘汝虽死，吾仍索欠不饶。’刘赧于转身，竟溺水死。亮工前生姓俞名容，闻之，劝予曰：‘牙人死固当，然棺殓之费，我二人当分给之。’予怒未息，竟不肯；俞乃捐囊中金三两，为棺殓焉。今此牙鬼来报予仇，而不料俞之为吾今生夫也，故不敢见之。昨蒙城隍神讯得刘牙侵蚀人银，自己寻死，本无冤抑，乃敢作闹于朱氏恩人之舍，责三十板，锁解酆都道。予前生以索债故，见死不救，见尸不殓，居心不忍，亦责十五板，然病势渐除矣。”
　　亡何，其押解之鬼差附病者身曰：“为汝家事作八百里远行，须以纸钱酒饭享我。”家人惧，为大设斋醮，方始寂然。
　　妖梦三则
　　柘城李少司空子继迁成进士。司空及太夫人殁后，继迁患危疾，梦太夫人教服参，因以告医。医曰：“参与病相忌，不可服。”是夜，复梦太夫人云：“医言不可听，汝求生非参不可。我有参几许，在某处，可用。”探之，果得。服之，夜半发狂死。
　　陆射山峰征君，梦尊人孝廉公云：“吾窀穸内为水所浸，甚苦。皋亭山顶有地一区，系某姓，求售，曷往买而移葬，吾神所依也。”访之果合，因以重价得之。及改葬，旧穴了无水，且暖气如蒸，悔已无及。迁葬后，征君日就困踬，子孙流离。
　　江宁报恩寺僧房，每科场年，凭为举子寓所。六合张生员者，住某僧房有年，其寺主老僧悟西已死。张以不第心灰，数科不至。忽一日，悟西托梦其徒曰：“速买舟过江，延张相公来应试，张相公今岁登科。”其徒告张，张喜，渡江应试。发榜后，仍不第，张愠甚，因设祭怼之。夜梦悟西来云：“今年科场粥饭，冥司派老僧给散。一名不到，老僧无处开销。相公命中尚应吃三场十一碗冷粥饭，故令愚徒相延，以免我遣，非敢诳也。”
　　凯明府
　　全椒令公音布，能诗倜傥，与余交好。庚寅分校南闱，疽发背卒。公母怀孕时，将至期，祖某为内务府总管，晚见庭下有巨人，长过屋脊，叱之，渐缩小。每叱一声，辄短数尺。拔剑追之，化作短人，奔树下而灭。取火烛之：乃一土偶人，长尺许，面扁阔，耸肩，左手少一小指。因拾置几上，而婢报某娘子房生一男矣。三日后抱视之：左手少一小指，状貌酷肖土偶。举家大惊，乃取土偶供祖庙中，礼事甚虔。
　　及凯卒后，送神主入庙，见土偶为屋漏故雨滴其背，穿成三孔，仆于坐下。凯死时，背疮三孔皆穿。家人悔奉祀不虔，已无及矣。
　　羞疾
　　湖州沈秀才，少年入泮，才思颇美。年三十余，忽得羞疾：每食，必举手搔其面曰：“羞，羞。”如厕，必举手搔其臀曰：“羞，羞。”见客亦然。家人以为癫，不甚经意。后渐羸，医治无效。有时清楚，问其故，曰：“疾发时，有黑衣女子捉我手如此，迟则鞭扑交下，故不得不然。”家人以为妖，适张真人过杭州，乃具牒焉。张批：“仰归安县城隍查报。”后十余日，天师遣法官来曰：“昨据城隍详称：沈秀才前世为双林镇叶生妻，黑衣女子者，其小姑也。叶饶于财，小姑许配李氏，家贫，叶生爱妹，延李郎在家读书，须李入泮，方议婚期。一日者，小姑步月，见李郎方夜读，私遣婢送茶与郎。婢以告嫂，嫂次日向人前手戏小姑面曰：‘羞羞。’小姑忿，遂自缢，诉城隍神，求报仇索命。神批其牒云：‘闺门处女，步月送茶，本涉嫌疑，何得以戏谑微词索人性命？不准。’小姑不肯已，又诉东岳。东岳批云：城隍批词甚明，汝须自省。但沈某前身既为长嫂，理宜含容，况姑娘小过，亦可暗中规戒，何得人前恶谑？今若勾取对质，势必伤其性命，罪不至此。姑准汝自行报仇，俾他烦恼可也。所查沈某冤业事，须至牒者。”天师曰：“此业尚小，可延高僧替小姑超度，俾其早投人身，便可了案。”如其言，沈病遂痊。
　　卖浆者儿
　　杭州汪成瑞家，延钱塘贡生方丹成为西席，数日不至馆。问之，云：“替人作状告东岳。”问：“何事？”云：
　　其邻张姓者妻病祈神，有卖浆叟往观。归，其子忽高坐呼其名索水吃。叟怒责之，子曰：‘我非汝子，我是城隍司之勾神，今日与伙伴数人至张家勾取张氏妇魂。因其家延请五圣在堂，未便进内，久立檐下。渴甚，是以附魂汝子，向汝求水。”叟与之水。其子年仅十四五，所饮水不下石余。少顷，闻音乐声，曰：“张氏送神，吾去矣。叟赐我火炬数枝。”叟曰：“夜静难觅。”曰：“吾之火炬，即纸索耳，非世上火炬也。”焚与之，乃起谢曰：“受叟惠，无以报，吾有一事相告：令郎自今日后无使近水，否则将犯水厄。”语毕，其子即昏睡，而邻家张氏哭声举矣。叟虽异其事，尚秘之不宣。
　　次日下午，其子忽狂叫云：“甚热！我往浴于河。”叟不许，其子竟去。叟急拉回家，而狂躁愈甚，指地上石云：“如此好水，何不令我浴？”叟见其光景甚怪，惧不能提防，遍告诸邻，相同看视。
　　西邻唐姓者，向信鬼神之事，里中祀东岳帝，唐主其事，或代亲友以祈禳，屡屡应验。闻浆叟言，又见其子之狂态，因告曰：“汝子为鬼所凭，何不求东岳神耶？”问：“作何求法？”曰：“帝君圣诞日，各执事俱齐，汝具牒呈焚香炉内，我鸣钟鼓相助。令有力者抱令郎在堂下，听候审讯发落，或可驱除恶鬼。”浆叟以为然。
　　三月二十八日清晨，叟斋戒往抱其子从辕门外匍匐喊冤；唐在殿上令会中执事者取其词状，大呼：“着速报司查拿。”浆叟抱儿上殿，众环拥之。甫及门，儿已昏迷，满口流涎，众惶恐。少顷苏醒，叟挟之归，至夜始能言，云：“我在街戏，见一人甚蓝缕，相约往浴。日日相随不离，至东岳庙时，尚随在后。忽见殿前速报司神奔下擒他，方惧而逃，恰已为其所获，并将我带上殿。见帝君持呈状细阅，向一戴纱帽者语缕缕，不甚明。惟闻说我父母无罪，何得捉伊儿作替代。将跟我之鬼锁押枷责，放我还阳。”嗣后，浆叟子竟无恙。
　　谢经历
　　广州经历谢坤，绍兴人，甥陆某，选广东巡检，携母、妻及子至粤，甥舅相聚甚欢。赴任后，作书与舅氏，挽其转求上官，调一美缺。谢为转请于大府，得调澳门。其他虽所入胜昔，而逼近海隅，不无烟瘴。甥又作书与舅，复请再调。谢憎其贪妄，不答。不两月，又接札云：“甥病矣，乞舅速救之，迟则性命不保。”谢虽恶甥之渎，而念姊已年迈，或有不测，势将如何；又惮长官见恶，难以进言。正踌躇间，当午假寐，见甥忽至前曰：“舅误我。我嘱舅至再，舅不一报。今甥受瘴死矣，母、妻及子已在城外水次，舅速迎之。”言毕而号。谢惊寤，即见人踉跄入门云：“陆甥于数日前已死，家眷扶柩至矣。”谢始悟梦见者即甥魂也，迎其眷至署，厝甥柩于僧寺，为作佛事。僧人宣疏，请斋主拈香，忽见朝衣冠者自屏后走出行礼，僧不知何人。其子拜佛，见其父在上，乃奔前相呼，随即杳然灭去，僧众皆惊。谢书室中素心兰开，外孙戏折一枝，谢挞之，忽见甥来怒曰：“舅奈何以一花责我儿，我当尽坏之！”片刻间，将兰叶均分为二。
　　居月馀，谢归其丧。解缆时，同里人附一柩于船尾，谢家人不知也。出粤界后，舟子欺其孤孀，与家人争殴。忽见陆甥跳舱中出，后随一少年，助陆将舟子五六人痛打，舟子哀求方已。家人惊疑，问舟子，云：“吾主人素所识，其少者不知何来。”舟子惶愧曰：“船头内附装一小柩，前恐府上人不许，是以匿之。今助殴者，想即此鬼耶。”从此一路，舟人倍小心矣。舟抵家，家人为开丧设主，从此寂然。
　　赵文华在阴司说情
　　杭人赵京，祖籍慈溪。有弟某，性方严。婚后，妇家婢颇慧，未尝假以颜色，京私与狎，弟妻不知。无何，婢孕，妇翁疑婿，婢亦驾词诬婿，婿不能自明，恚投环死。
　　越二年，京父寿辰，宾朋宴集，京与婢忽仆地呓语，经宿始苏，云：“摄至冥府，与婢械系大门外。俄闻发鼓升堂，鬼役ㄏ其首掷阶下，有冕旒者上坐，引弟质讯。京与婢皆伏罪，不敢置辩。将定谳矣，忽报：‘赵尚书至。’红柬上书‘年家眷弟赵文华顿首拜。’冥官肃衣冠出迎，命：‘带人犯械系故处。’举头见柱上一联云：‘人鬼只一关，关节一丝不漏；阴阳无二理，理数二字难逃。’后署‘会稽陶望龄题’。正熟视间，报：‘赵尚书出矣。’冥官唤京与婢谕云：‘本案应照因奸致死罪减三等判，以赵尚书说情，姑放回阳。且赵某身为男子，通婢事有何承认不起？而竟至轻生，亦殊可鄙。故且宽汝，放回阳间。’”举家不知赵文华何故庇京。一日，询诸宗老，始知文华其七世祖也，因谄严相，子孙丑之，故皆讳言，无知者。
　　毁陈友谅庙
　　赵公锡礼，浙之兰溪人，初选竹山令，调繁监利。下车之日，例应谒文庙及城隍神。吏启：“有某庙者，当拈香。”公往视：庙有神像三人，雁行坐，俱王者衣冠，状貌颇庄严。问：“何神？”竟无知者。公欲毁其庙，吏不可，曰：“神素号显赫，历任官参谒颇肃，毁之恐触神怒，祸且不测。”公归搜志乘祀典，不载此神，乃择日朝吏民于庙，手铁锁系神颈曳之。神像瑰伟，非掊击不能去。公曳之，应手而倒，三像碎于庭中。新其屋宇，改奉关帝。久之，竟无他异。公心终不怿，乃行文天师查之。得报牒云：“神系元末伪汉王陈友谅弟兄三人，兵败，死鄱阳湖，部曲散去，为立庙荆州。建于元至正某年，毁于国朝雍正某年赵大夫之手，合享血食四百年。”
　　●卷十一
　　通判妾
　　徽州府署之东，前半为司马署，后半为通判署，中间有土地祠，乃通判署之衙神也。乾隆四十年春，司马署后墙倒，遂与祠通。
　　其夕，署中老妪忽倒地，若中风状。救之苏，呼饥；与之饭，啖量倍于常。左足微跛，语作北音，云：“我哈什氏也，为前通判某妾，颇有宠，为大妻所苦，自缢桃树下。缢时希图为厉鬼报仇，不料死后方知命当缢死，即生前受苦，亦皆数定，无可为报。阴司例：凡死官署者，为衙神所拘，非墙屋倾颓，魂不得出。我向栖后楼中，昨日袁通判到任来，驱我入祠，此后饥馁尤甚；今又墙倾，伤我左腿，困顿不可耐。特凭汝身求食，不害汝也。”自是妪昼眠夜食，亦无所苦，往往言人已往事，颇验。
　　先是司马有爱女卒于家，赴任时置女灵位某寺中，岁时遣祭，皆妪所不知。司马见其能言冥事，问：“尔知我女何在？”答曰：“尔女不在此，应俟我访明再告。”翌日，语司马云：“尔女在某寺中甚乐，所得钱钞，大有赢余，不愿更生人间，惟今春所得衣裳太窄小，不堪穿着。”司马大骇，推问衣窄之故。因遣家人往祭时，所制衣途中为两段，家人潜买市上纸衣代之故也。
　　未几，新通判莅任，方修衙署，动版筑，妪曰：“屋成，我当复归原处，但一入，又不知何年得出，敢向诸公多求冥钱，夜焚墙角下，我得之赂衙神，便可逍遥宇内焉。”司马如其言，焚之。次日，妪有喜色曰：“主人甚贤，无以为别，我善琵琶，且能歌，能饮酒，当歌一曲谢主人。”司马设为醴置琵琶，妪弹且歌云：“三更风雨五更鸦，落尽夭桃一树花。月下望乡台上立，断魂何处不天涯。”音调凄惋，歌毕，掷琵琶瞑目坐。众再叩之，蹶然起，语言笑貌，依然蠢老妪，足亦不跛矣。
　　内幕崔先生常与问答。其言饥时，崔云：“此与府厨近，何不赴厨求食？”答云：“府署神尤严，不敢入。”其言袁通判见驱时，崔云：“袁通判上任大病，尔何必避？”答云：“他虽病，未至死，将来还要升官，我敢不避？”袁通判者，余弟香亭也。
　　刘贵孙凤
　　阜阳王尹，遣家人刘贵偕役孙凤至江宁公干。凤素强悍，好管世上不平事。正月二日，贵邀凤晨饮淮清桥，凤于稠人中戟手骂曰：“新岁非索债之时，酒店非肆殴之地，渠可欺，我不可欺！”为扯拽卫护之状。同伴不解其故，方欲问之，凤忽瞑目云：“彼负我债，我迟至数十年，踪迹七千馀里，今才获之。干汝何事，乃为放去？汝既放彼，汝当代偿。”语毕，自批其颊，众共持之。俄而口涎目瞪，颓然倒地，众舁之旋寓。
　　少顷苏云：“我入店见市中一人，额有血痕，状类乞丐，手ㄏ一儒生讨债，捶吐交下。儒生不胜痛，遍向市人求救，无一应者。我心不平，忿然大骂。其人惊释手，儒生趋避我右。其人来夺，我拳挥之。格斗间，儒生遂走，不知所往。不料索债人遂为我祟，然彼时不备，故为所欺。今若再来，当痛捶之。”因以马鞭自卫。众见其无恙，稍稍散去，惟贵与同处。
　　抵暮。凤语贵曰：“其人至门外矣。”方执鞭欲起，而手足皆若被缚，批颊詈骂如前。贵窘揖凤而言曰：“汝为何人？渠负汝何债，我当代偿。”凤曰：“我名王保定，儒生名朱祥，前世负我身价，非钱债也。本今无干，凤不合强预他人事，故我怒而凌之。承汝代偿，果丰，足我勾当，我即去；否则，并将及汝。”贵大恐，广集同伴，买冥镪数万。烧毕，乃向贵拱手作谢状曰：“十年后再获儒生，还须拉凤作证。”于是凤苏起，而神色散瘁，无复从前矫健矣。
　　狐诗
　　汝宁府察多狐，每岁修葺，则狐四出为闾阎害，工竣则息。学使至，多所为扰。卢公明楷到任，祭之乃安，从此成例。学使至，皆祭署后小阁，相传狐所居。后学使至，有二仆不知，榻其上。晨起，人闻呼号声，往视，则二仆裸缚阁下，臂上各写诗二句。其一臂云：“文人祭我汝安床，汝试思量妨不妨。”一臂云：“前日享侬空酒果，今朝借尔代猪羊。”
　　大小绿人
　　乾隆辛卯，香亭与同年邵一联入都。四月二十一日，至栾城东关，各店车马填集，惟一新开店无客，遂投宿焉。邵宿外间，香亭宿内间。
　　漏初下，各就榻燃灯，隔壁遥相语。忽见长丈许人，绿面绿须，袍靴尽绿，自门入，其冠擦顶纸，ㄏㄏ有声。后又一小人，高不满三尺，头甚大，亦绿面绿衣冠  ，共至榻前，举袖上下作舞状。香亭欲呼而口噤，耳中闻邵语言，竟不能答。正惶惑间，见榻旁几上又倚一人，麻面长髯，头戴纱帽，腰束大带，指长人曰：“此非鬼也。”指大头者曰：“此鬼也。”又向二人挥手作语。二人点头，各向香亭拱手。每一拱手，则倒退一步，三拱三退出，纱帽者亦拱手而没。香亭遽起，方欲出户，邵亦狂呼突起奔而入，口称“怪事”不绝。香亭谓邵：“亦见大小绿人耶？”邵摇首曰：“否，否。方就枕时，觉床侧小屋内阴风习习，冷侵毛发，不能成寐，因与公相语。继呼公不答，见屋内有大小人面若盂若盎者数十，来去无定。初疑眼花，不之怪。忽大小人面层叠堆门限中，上下皆满，又一巨面大如磨盘，加于众面之上，皆视我而笑，乃投枕起，不知所谓绿人也。”香亭亦告以所见，遂此不秣马而行。
　　及时，闻二仆夫啧啧私语云：“昨宵所宿鬼店也，投宿者多死，否则病疯佯狂。县官疲于相验，禁闭已十馀年。昨一宿无恙，岂怪绝耶，抑二客当贵耶？”
　　红衣娘
　　刘介石太守，少事乩仙，自言任泰州分司时，每日祈请，来者或称仙女，或称司花女，或称海外瑶姬，或称瑶台侍者。吟诗鄙俚，不成章句；说休咎，一无所应。
　　署后藕花洲上有楼，相传为秦少游故迹。一夕，登楼书符，乩忽判“红衣娘”三字。问以事，不答，但书云：“眼如鱼目彻宵悬，心似酒旗终日挂。月光照破十三楼，独自上来独自下。”太守见诗，觉异，请退。次夕复请，又书：“红衣娘来也。”太守问：“仙属何籍？诗似有怨。且十三楼非此地有也，何以见咏？”又书曰：“十三楼爱十三时，楼是楼非那得知。寄语藕花洲上客，今宵灯下是佳期。”书毕，觇动不止。太守惧，弃盘奔就寐榻，见二婢持绿纱灯，引红衣娘冉冉至矣。拔剑挥之，随手而灭。自是每夕必至，不能安寝。数月后迁居始绝。
　　秀民册
　　丹阳荆某，应童子试。梦至一庙，上坐王者，阶前诸吏捧册立，仪状甚伟。荆指册询吏：“何物？”答曰：“科甲册。”荆欣然曰：“为我一查。”吏曰：“可。”荆生平以鼎元自负，首请《鼎甲册》，遍阅无名；复查《进士孝廉册》，皆无名。不觉变色。一吏曰：“或在《明经秀才册》乎！”遍查亦无。荆大笑曰：“此妄耳。以某文学，可魁天下，何患不得一秀才！”欲碎其册，吏曰：“勿怒，尚有《秀民册》可查。秀民者。皆有文而无禄者也。人间以鼎甲为第一，天上以秀民为第一。此册为宣明王所掌，君可向王请之。”
　　如其言，王于案上出一册，黄金丝穿白玉牒，启第一页，第一名即“丹阳荆某”。荆大哭，王笑曰：“汝何痴也！汝试数从古有几个名状元、名主试乎？韩文公孙衮中状元，人但知韩文公，不知有衮；罗隐终身不第，至今人知有罗隐。汝当归而求之实学可耳。”荆问：“科第中皆无实学乎？”王曰：“即有文才，又有文福，一代不过数人，如韩、白、欧、苏是也。此其姓名，别在紫琼宫上，与汝尤无分也。”荆未对，王拂衣起，高吟曰：“一第区区何足羡，贵人传者古无多。”荆惊醒怏怏，卒不第以终。
　　妓仙
　　苏州西碛山后有雪隘峰，相传其上多仙迹，能舍身而上，不死即得仙。有王生者，屡试不第，乃抗志与家人别，裹粮登焉。更上，得平原，广百亩许，云树蓊郁中，隐隐见悬崖上有一女子，衣装如世人，徘徊树下。心异之，趋而前，女亦出林相望。迫视，乃六七年前所狎苏州名妓谢琼娘也。彼此素相识，女亦喜甚，携生至茅庵。
　　庵无门，地铺松针，厚数尺，履之绵软可爱。女云：“自与君别后，为太守汪公访拿，褫衣受杖，臀肉尽脱。自念花玉之姿，一朝至此，何颜再生人间？因决计舍身，辞别鸨母，以进香为词，至悬崖奋身掷下，为萝蔓纠缠，得不死。有白发老妪食我以松花，教我以服气，遂不知饥寒。初犹苦风日，一岁后，霜露风雨，都觉无怖。老母居前山，时相过从。昨老母来云，今日汝当与故人相会。以故出林闲步，不意获见君子。”因问：“汪太守死否？”生曰：“我不知。卿仙家，亦报怨乎？”女曰：“我非汪公一激，何能至此！当感不当报。但老母向我云：‘偶游天庭，见杖汝之汪太守被神笞背，数其罪。故疑其死。”生曰：“妓不当杖乎？”女曰：“惜玉怜香而心不动者，圣也；惜玉怜香而心动者，人也；不知玉不知香者，禽兽也。且天最诛人之心，汪公当日为抚军徐士林有理学名，故意杀风景以逢迎之，此意为天所恶。且他罪多，不止杖妾一事。”生曰：“我闻仙流清洁，卿落平康久矣，能成道乎？”女曰：“淫虽非礼，然男女相爱，不过天地生物之心。放下屠刀，立地成佛，不比人间他罪难忏悔也。”
　　生具道来寻仙本意，且求宿庵中。女曰：“君宿何妨，但恐仙未能成也。”因为生解衣置枕，情爱如昔，而语不及私。生摸视其臀，白腻如初，女亦不拒。然心稍动，则女色益庄，门外猿啼虎啸，或探首于窦，或进爪于门，若相窥者。生不觉息邪心，抱女端卧而已。夜半，闻门外呵咤声，舆马驺从，贵官显者往来不绝。生怪之，女曰：“此各山神灵酬酢，每夕多有，慎勿触犯。”
　　及天明，女谓生曰：“君诸亲友已在山下访寻，宜速返。”生不肯行，女曰：“仙缘有待，君再来未晚。”送至崖，一推而堕。生回望，见女立云雾中，情殊依依，逾时影才灭。生踉跄奔归，见其兄与家人持楮镪哭尊于山下，谓生已死二十七日矣，故来祭尊。访汪太守，果以中风亡。
　　李百年
　　无锡张塘桥华协权者，与好事数人设乩盘于家。其降鸾者曰仲山王问。仲山，胡明进士，锡之闻人也。众因与酬答，出语蹇涩，诗亦不甚韵，每召辄至。时华方构一楼，请仙题其扁。仙曰：“无锡秦园有扁曰‘聊逍遥兮容与’，此可用乎？”众疑此语出屈子，而必曰秦园，不似仲山语也。
　　一日者，与众答问方欢，忽书：“吾欲去矣。”问：“何之？”曰：“钱汝霖家见招赴席。”乩遂寂然。钱汝霖者，亦里中人，所居去张塘桥不二三里，众因怪而侦之，则是日以病故祷神也。
　　明日，仙复至，华因问：“昨夜饮钱家乎？”曰：“然。”“盛馔乎？”曰：“颇佳。”众嘲之曰：“钱乃祷神，非请仙也，所请者城隍土地之属，岂有高人王仲山而往赴席乎？”仙语塞，乃曰：“吾非王仲山，乃山东李百年耳。”问：“百年何人？”曰：“吾于康熙年间在此贩棉花，死不得归，魂附张塘桥庵。庵有无主魂，与我共十三人，皆无罪孽，无羁束。里中之祷者，皆吾辈享之。”华曰：“所祷城隍诸神，俱有主名，若既无名，何得参与其间？”曰：“城隍诸神岂轻向人家饮食？所祷者都是虚设。故吾辈得而享焉。”华曰：“无名冒食，天帝知之恐加罪，奈何？”曰：“天上岂知有祷乎，是皆愚民习俗之所为。即鬼祟索食，间或有之，究无关于生死也。况我非索之，而彼自设之，而我享之，何忤于天帝？即君家茶酒，亦非我素之也。”曰：“既如此，子何必托名于王仲山耶？”曰：“君家檐头神执符来请，彼不敢上请真仙，所请者皆我辈也。十三人中，惟我稍识几字，故聊以应命。使直书姓名曰‘李百年’，君等肯尊奉我乎？我见此处人家扁额多仲山王问书，知为名人，故托其名来耳。”问：“‘聊逍遥兮容与’六字何出？”曰：“吾但于秦家园见之，不知所出。道听涂说，见笑大方矣。”华曰：“子既无羁束，何不归山东？”曰：“关津桥梁，是处有神，非钱不得辄过。”华曰：“吾今以一陌纸钱送汝归，何如？”曰：“唯唯，谢谢。既见惠，须更以一陌酬于桥神，不然，仍不获拜赐也。”
　　时华之侄某在旁曰：“吾早暮过桥上，汝得无祟我乎！”曰：“顷吾言之矣，鬼安能为祟？”于是焚楮绽送之，而毁其乩焉。
　　医妒
　　轩辕孝廉，常州人，年三十无子，妻张氏奇妒，孝廉畏如虎，不敢置妾。其座主马学士某怜之，赠以一姬。张氏怒，以为干我家事，我亦设计扰其家。会学士丧偶，张访得某村女世以悍闻，乃贿媒妪说马娶为夫人。马知其意，欣然往聘。
　　婚之日，妆奁中有五色棒一条，上书“三世传家捣稿砧”者也。合卺毕，群姬拜见。夫人问：“若辈何人？”曰：“妾也。”夫人叱曰：“安有堂堂学士家而有礼当置妾者乎？”即棒群姬。马命群姬夺其棒，齐殴之。夫人力不胜，逃入房，骂且哭。群姬各击锣鼓乱其声，如无闻焉者。夫人不得已，扬言将自尽，则侍者备一刀一绳，曰：“老爷久知夫人将有此举，故备此不堪之物奉赠。”已而群姬各敲木鱼诵往生咒，愿夫人早升仙界，声嘈嘈然。夫人寻死之说，又如无闻焉者。夫人故女豪，自分虚疑恫喝，计已尽施，无益，乃转嗔作喜，请学士入，正色曰：“君真丈夫也，我服矣。我所行诸策，亦祖奶奶家传，吓世间妄庸男子，非所以待君。嗣后请改事君，君亦宜待我以礼。”学士曰：“能如是乎，夫复何言！”即重行交拜礼，命群姬谢罪叩头，并取田房帐簿，一切金币珠翠，尽交夫人主裁。一月之间，马氏家政肃雍，内外无闲言。
　　张氏于学士成亲日，即使人往探，召而问之，闻见群妾矣。曰：“何不棒之？”曰：“斗败矣。”曰：“何不骂且哭？”曰：“锣鼓声喧无所闻。”曰：“何不寻死？”曰：“早备刀绳，且诵往生咒送行矣。”“然则夫人如何？”曰：“已服礼投降。”张大怒，骂曰：“天下有如此不中用妇人乎？殊误乃娘事！”
　　初，学士赠姬时，群门生具羊酒往贺轩辕生，有平素酗酒者与焉。饮方酣，张氏自屏后骂客。客皆隐忍，酗酒者直前握张氏发，批其颊曰：“汝敬轩辕兄，是我嫂也；汝不敬轩辕兄，是我仇也。门生无子，老师赠妾，为汝家祖宗三代计耳！我今为汝家祖宗代治汝，敢多一言者，死我拳下！”群客争前攘劝，始得脱，然裙裂衣损，几露其私焉。张素号牝夜叉，一旦凶威大损，愈恨马学士，计惟毒苦其所赠姬以抒愤。而姬阴受学士教，一味顺从，虽进门，不与轩辕生交一言，以故张虽笞詈屡加，未忍致之于死。
　　居亡何，学士手百金赠轩辕生曰：“明春将会试，生宜持此盘费早入都。”生以为然，归辞张氏。张氏虑其居家狎妾，喜而许之。生甫登舟，马遣人迎至家，扃后园中读书，而阴遣媒妪说张氏：“趁轩辕生外出，盍卖其妾？”张曰：“此吾心也。然卖必远方，方无后患。”妪曰：“易，易。”俄而，有陕西卖布客丑且胡，背负三百金来，呼姬出见，喝彩不已，即成交易。张氏余怒未消，褫其衫履，一簪不得着身。姬乘竹轿过北桥，大呼：“我不远出。”跳身河中，学士早备小舟，迎至园，与轩辕生同室矣。张氏闻姬投河死，方惊疑，而陕客已蹋门入曰：“我买人非买鬼。汝家卖妾，未曾说明，何得逼良为贱，欺我异方人？速还我银！”怒且骂。张氏无以答，畀原银三百两去。
　　越一日，有白发蓝缕男妇两老人号哭来曰：“马学士将我女赠汝家为妾，女今安在？生还我人，死还我尸！”张氏无以答，则撞头拼命，打碗掷盘，满屋无完物矣。张苦求邻佑，赠以财帛，劝解去。又一日，武进县捕役四五人，狞狞然持朱字牌来，曰：“事关人命，请犯妇张氏作速上堂。”投铁链几上，鉴然有声。张问故，初犹不言，以银贿之，方言：“某姬之父母在县告身死不明事也。”张愈恐，私念：我丈夫在家，则一切事让他抵当，何至累我一妇人出乖露丑，堂上受讯耶？方深悔从前待夫之薄，御妾之暴，行事之误，女身之无用。自怨自恨间，忽有戴白帽踉跄奔呼而至者曰：“轩辕相公到芦沟桥，暴病死矣！我骡夫也，故来报信。”张氏大恸，不能言。诸捕役曰：“他家有丧事，我辈且去。”张氏成服治丧。未数日，捕役又至。张氏乃招讼师谋缓其狱，典妆奁、卖屋，贿书差捺搁此案。讼事小停，家已荡然，日食不周矣。
　　前媒妪又来曰：“夫人一苦至此，又无公子可守，奈何？”张心动，取生年月日命瞎姑算之。瞎姑曰：“命犯重夫，穿金戴珠。”张氏语媒妪曰：“改嫁命也，我敢违命乎！但我自行主婚，必须我先一见所嫁者而后可。”妪引一美少年盛饰与观，曰：“此某公子也，候选员外郎。”张大喜，摒挡衣饰，未满七七，即嫁少年。
　　方合卺，忽房内一丑妇持大棒出，骂曰：“我正妻大奶奶也。汝何处贱婢，敢来我家为妾？我断不容！”直前痛殴之。张悔被媒绐，又私念“此是我当日待妾光景，何乃一旦身受此惨，报复之巧，殆天意耶？”饮泣不能声。诸宾朋上前劝丑妇去曰：“且让郎君今日成亲，有话明日再说。”于是诸少年秉花烛引张氏入卧室。
　　甫揭帘，见轩辕生高坐床上，大惊，以为前夫显魂，晕绝于地，哭诉曰：“非我负君，实不得已也。”轩辕生笑摇手曰：“勿怕，勿怕，两嫁还是一嫁。”抱上床，告以自始至终中马老师之计。张初犹不信，继而大悟，且恨且惭。于是修德改行，卒与某村妇同为贤妻。
　　风水客
　　袁文荣公父清崖先生，贫士也。家有高曾未葬，诸叔伯兄弟无任其事者。先生积馆谷金买地营葬，叔伯兄弟又以地不佳，时日不合，将不利某房为辞，咸捉搦之。先生发愤，集房族百余人祭家庙，毕，持香祷于天曰：“苟葬高曾有不利于子孙者，惟我一人是承，与诸房无碍。”众乃不敢言，听其葬。葬三年，而生文荣公。公面纯黑，颈以下白如雪，相传乌龙转世，官至大学士。
　　文荣公薨，子陛升将葬公，惑于风水之说。常州有黄某者，阴阳名家也，一时公卿大夫奉之如神。黄性迂怪，又故意狂傲，自高其价，非千金不肯至相府。既至，则掷碗碎盘，以为不屑食也；折屋裂帐，以为不屑居也。陛升贪其术之神，不得已，曲意事之。
　　慈溪某侍郎，坟在西山之阳，子孙衰弱，黄说袁买其明堂为葬地。立券勘度毕，从西山归，已二鼓矣。入相府，见堂上烛光大明，上坐文荣公，乌帽绛袍，旁有二僮侍，如平生时，陛升等大骇，皆俯伏。文荣公骂曰：“某侍郎我翰林前辈。汝听黄奴指使，欲夺其地。昔汝祖葬高曾，是何等存心！汝今葬我，是何等存心？”某不敢答。公又怒睨黄，叱曰：“贼奴！以富贵利达之说诱人财，坏人心术，比娼优媚人取财更为下流。”令左右唾其面，二人皆惕息不能声。文荣公立身起，满堂灯烛尽灭，了无所见。
　　次日，陛升面色如土，焚所立券，还地于某侍郎家。黄受唾处，满身白蚁，缘领啮襟，拂之不去，久乃悉变为虱。终黄之世，坐卧处虱皆成把。
　　吕兆鬣
　　吕公兆鬣，绍兴人，以进士为陕西韩城令。严冬友侍读与交好，闲话间问：“公名兆鬣，义实何取？”吕曰：“我前生乃北通州陈氏家马也，花白色，鬣长三尺馀，陈氏畜我有恩。一日者，我在厩中闻陈氏妻生产，三日胎不得下，其戚某曰：‘此难产之胎，必得某稳婆方能下之；可惜住某村，隔此三十里，一时难致，奈何？’又一戚曰：‘遣奴骑长鬣马去，立请可来。’言毕，果一苍头奴来骑我。我自念平日食主人刍豆，今主母有急，是我报恩时，即奋鬣行。遇一涧绝险，两崖相隔丈许，纡其途，原可缓到，而一时救主心切，遂腾身跃起，跌入深崖中，骨折而死。苍头以抱我背故，不触峰崖，转得不死。我死后，登时见白须翁引我至一衙门，见乌纱神上坐，曰：‘此马有良心，在人且难得，而况畜乎！’差役书一牒，若古篆文，缚置我蹄上，曰：‘押送他一好处。’遂冉冉而升，不觉已入轮回，为绍兴吕氏家儿。周岁后，头上发犹分两处，如马鬣然，故名兆鬣也。”
　　张又华
　　安庆生员陈庶宁，就馆于淮宁。重九登高，出南门，过一墓，若有青烟起者。谛视之，觉冷风吹来，毛骨作噤。归馆中。
　　夜梦至僧舍，明窗净几，竹木萧然。东壁上松江笺一小幅，上有诗，题是《牡丹》，首句云“东风吹出一枝红”，意不以为佳，视纸尾，署“张又华”三字。正把玩间，有推门入者：瞪眼而红鼻，身甚矮，年四十馀，曰：“我即张又华也。汝在此读我诗，何以有轻我之意？”陈曰：“不敢。”解释良久。红鼻者自指其面曰：“汝道我人耶，鬼耶？”陈曰：“君来有冷气，殆鬼也。”曰：“汝以为我是善鬼耶，恶鬼耶？”陈曰：“能咏诗，当是善鬼。”红鼻者曰：“不然，我恶鬼也。”即前攫之，冷气愈甚，如一团冰沁入心坎中。陈避竹榻旁，鬼抱持之，以手掐其外肾，痛不可忍，大惊而醒，肾囊已肿如斗大矣。从此寒热往来，医不能治，遂卒馆中。
　　淮宁令为之殡殓，义甚笃，然心终疑中何冤谴，偶问邑中老吏：“汝知此间有张又华乎？”曰：“此安庆府承发科吏书也，死已二年。平生罪恶多端，而好作歪诗，某曾认识之：赤红鼻，短身材。死，葬在南门外。”即陈所吹冷风处也。
　　官癖
　　相传南阳府有明季太守某殁于署中，自后其灵不散，每至黎明发点时，即乌纱束带上堂南向坐，有吏役叩头，犹能颔之作受拜状。日光大明，始不复见。雍正间，太守乔公到任，闻其事，笑曰：“此有官癖者也，身虽死，不自知其死故耳。我当有以晓之。”乃未黎明即朝衣冠，先上堂南向坐。至发点时，乌纱者远远来，见堂上已有人占坐，不觉趑趄不前，长吁一声而逝。自此怪绝。
　　铸文局
　　句容杨琼芳，康熙某科解元也。场中题是“譬如为山”一节，出场后，觉通篇得意，而中二股有数语未惬。夜梦至文昌殿中，帝君上坐，旁列炉灶甚多，火光赫然。杨问：“何为？”旁判官长须者笑曰：“向例：场屋文章，必在此用丹炉鼓铸。或不甚佳者，必加炭之锻炼之，使其完美，方进呈上帝。”杨急向炉中取观，则己所作场屋文也，所不惬意处业已改铸好矣，字字皆有金光，乃苦记之。一惊而醒，意转不乐，以为此心切故耳，安得场中文如梦中文耶！
　　未几，贡院中火起，烧试卷二十七本，监临官按字号命举子入场重录原文。杨入场，照依梦中火炉上改铸文录之，遂中第一。
　　染坊椎
　　华亭民陈某，有一妻一妾，妻无子而妾生子，妻妒之，伺妾出外，暗投其子于河。邻有开染坊妇在河中椎衣，见小儿泛泛然随流来，哀而救之。抱儿入室，哺以乳粥，忘其敲衣之椎尚在河也。陈妻虽沉儿，犹恐儿不死，复往河边察视，不见儿，但见椎浮在水，笑曰：“吾洗衣正少此物。”遂取归，悬之床侧。
　　亡何，有偷儿入室，攫其被，陈妻惊喊。偷儿急取床边椎击之，正中脑门，浆溃而死。陈氏旦报官，取验凶器，乃天生号染坊椎也。拘染坊人讯之，其妻备述抱儿弃椎之原委，官乃取其儿还陈氏，而另缉正凶。
　　血见愁
　　吴文学耀延，少游京师，寓徽州会馆。馆中前厅三楹最宏敞；旁有东、西厢，亦颇洁净；最后数椽，多栽树木。有李守备者，先占前厅，吴因所带人少，住东厢中。守备悬刀柱间，刀突然出鞘，吴惊起视刀。守备曰：“我曾挂此刀出征西藏，血人甚多，颇有神灵。每出鞘，必有事，今宜祭之。”呼其仆杀鸡取血买烧酒，洒刀而祭。
　　日正午，吴望见后屋有蓝色衣者逾墙入，心疑白撞贼，往搜，无人。吴惭眼花，笑曰：“我年末四十，而视茫茫耶？”须叟，有乡试客范某携行李及其奴从大门入，曰：“我亦徽州人，到此觅栖息所。”吴引至后房，曰：“此处甚佳，但墙低，外即市街，虑有贼匪，夜宜慎之。”范视守备刀笑曰：“借公刀防贼。”守备解与之。乘烛而寝，未二鼓，范见墙外一蓝衣人开窗入。范呼奴起，奴所见同，遂拔刀砍之，似有格斗者。奴尽力挥刀，良久，觉背后有抱其腰而摇手者曰：“是我也，勿斫！勿斫！”声似主人。奴急放刀回顾，烛光中，范已浑身血流，奄然仆地矣。
　　吴与守备闻呼号声，往视之，得其故，大骇，曰：“奴杀主人，律应凌迟。范奴以救主之故，而为鬼所弄，奈何？盍趁其主人之未死，取亲笔为信，以宽奴罪。”急取纸笔与范。范忍痛书“奴误伤”，三字未毕，而血流不止。吴之苍头某曰：“墙下有草名‘鬼见愁’，何不采傅之？”如其言，范血渐止，竟得不死。吴与守备念同乡之情，共捐费助其还乡。
　　未半月，吴苍头溲于墙下，有大掌批其颊曰：“我自报冤，与汝何干，而卖弄‘血见愁’耶！”视之。即蓝衣人也。
　　龙阵风
　　乾隆辛酉秋，海风拔木，海滨人见龙斗空中。广陵城内外风过处，民间窗棂帘箔及所晒衣物吹上半天。有宴客者，八盘十六碟随风而去，少顷，落于数十里外李姓家，肴果摆没，丝毫不动。尤奇者，南街上清白流芳牌楼之左，一妇人沐浴后簪花傅粉，抱一孩移竹榻坐于门外，被风吹起，冉冉而升，万目观望，如虎丘泥偶一座，少顷，没入云中。明日，妇人至自邵伯镇。镇去城四十馀里，安然无恙。云：“初上时，耳听风响甚怕。愈上愈凉爽。俯视城市，但见云雾，不知高低。落地时，亦徐徐而坠，稳如乘舆。但心中茫然耳。”
　　彭杨记异
　　彭兆麟，掖县人，同邑增广生杨继庵，其姑丈也。兆麟业儒，年二十馀，病卒。越数年，杨亦卒。
　　后有密高人胡邦翰者，与彭、杨素未谋面，因其仲兄久客于辽，泛海往寻，游学至兆麟馆，留与同居，凡两月馀。治装欲归，谓兆麟曰：“今归将赴郡应试，可为君作寄书邮。”兆麟曰：“昨已将家书付便羽矣，如至掖县，第代传一口信可也。”及将行，又曰：“去此百馀里，余姑丈杨庵在彼设帐授徒，烦便道代为致候。”胡因往，又一见继庵焉。
　　比赴郡试至彭家，言其与兆麟及继庵相见颠末，其家人因二人死已二十年，以胡为妄。胡曰：“彼曾为予言，巷口关帝庙壁有手迹遗书，试往庙中。”发壁阅之，与辽馆所书笔迹不殊。复忆别时曾告以其妻及二女乳名。兆麟妻贾氏年已四十馀，二女已嫁，非亲党无知者，乃与胡言一一相符，其家方信，而胡亦始知其所遇之皆鬼也。胡是年入泮，未几亦亡。
　　后数年，又有自辽东来者，兆麟寄一马并其死时所服衣来，其家愈惊，绝之不受。先是兆麟疾革，谓其家曰：“我死勿殓，可得复活。”既死，家人以为乱命，置不论，竟殓焉。葬三日，家人见其墓穿一孔，如有物自内出者。其年高密某姓不知兆麟之已死，延兆麟于家，教其幼子。历八九载，从不言归。后某子将赴郡应试，强与之俱。抵郡城马邑地方，谓某子曰：“此处有葭莩亲，予就便往视之。汝先行，至郭外候我．”某子至所约处，久待不至，日渐暮，投宿他所。旦至师家，口称弟子某。其家犹谓其生时曾拜门墙者。询之，方知事在死后，相与骇怪，莫知所以。其徒涕零而别。岂兆麟之客辽东，即从此而去耶！
　　此乾隆二十八年事，贵池令林君梦鲤所言。林，掖人也。
　　冤鬼戏台告状
　　乾隆年间，广东三水县前搭台演戏。一日，演《包孝肃断乌盆》。净方扮孝肃上台坐，见有披发带伤人跪台间作申冤状，净惊起避之，台下人相与哗然，其声达于县署。县令某着役查问，净以所见对。县令传净至，嘱净：“仍如前装上台，如再有所见，可引至县堂。”
　　净领命行事，其鬼果又现。净云：“我系伪作龙图，不若我带汝赴县堂，求官申冤。”鬼首肯之。净起，鬼随之至堂。令询净：“鬼何在？”净答：“鬼已跪墀下。”令大声唤之，毫无见闻。令怒，欲责净。净见鬼起立外走，以手作招势。净禀令，令即着净同皂役二名尾之，视往何处灭，即志其处。净随鬼野行数里，见入一冢中：冢乃邑中富室王监生葬母处。净与皂将竹枝插地志之，回县覆令。
　　令乘舆往观，传王监生严讯。监生不认，请开墓以明己冤。令从之。至墓，开未二三尺，即见一尸，颜色如生。令大喜，问监生。监生呼冤，云：“其时送葬人数百，共观下土，并无此尸。即有此尸，必不能尽掩众口，数年来何默默无闻，必待此净方白耶？”令韪其言，复问：“汝视封土毕归家否？”监生曰：“视母棺下土后即返家，以后事皆土工为之。”令笑曰：“得之矣。速唤众土工来！”见其状貌凶恶，喝曰：“汝等杀人事发觉矣，毋庸再隐！”众土工大骇，叩头曰：“王监生归家后，某等皆歇茅蓬下，有孤客负囊来乞火，一伙伴觉其囊中有银，与众共谋杀而瓜分之，即举铁锄碎其首，埋王母棺上，加土填之，竟夜而成冢。王监生喜其速成，复厚赏之，并无知者。”令乃尽致之法。
　　相传众工埋尸时自夸云：“此事难明白，如要得申冤，除非龙图再世。”鬼闻此言，故籍净扮龙图时，便来申冤云。
　　奇鬼眼生背上
　　费密，字此度，四川布衣，有“大江流汉水，孤艇接残春”之句，为阮亭尚书所称，荐与杨将军名展者。从征四川，过成都，寓察院楼中。人相传此楼有怪，杨与李副将俱不听，拉费同宿。费不能无疑，张灯按剑，端坐帐中。
　　三鼓后，楼下橐橐有声，一怪蹑梯而上。灯下视之：有头面无眉目，如枯柴一段，直立帐前。费拔剑斫之，怪退缩数步，转身而走，有一眼竖生背上，长尺许，金光射人。渐行至杨将军卧所，揭其帐，转背放光射之。忽见将军两鼻孔中，亦有白气二条，与怪所吐之光相为抵拒。白气愈大，则金光愈小，旋滚至楼下而灭。杨将军终不知也。未几，又闻梯响，怪仍上楼，趋李副将所。副将方熟睡，鼾声如雷。费以为彼更勇猛，尤可无虞，忽闻大叫一声，视之，七窍流血死矣。
　　●卷十二
　　挂周仓刀上
　　绍兴钱二相公，学神仙炼气之术，能顶门出元神遍历十洲三岛。所遇诸魔，不一而足：或恶状狰狞，或妖饶艳冶。钱俱不为动，如是者十年。一日，诸魔聚而谋曰：“再迟一月逢甲子日，钱某大道成矣，我辈作速下手。”众以为然，趁其打坐时，牵抱手足，放大瓮中，压之云门山脚下。是夕，钱家失去二相公，遍寻无踪，以为真仙去矣。
　　半年后，月明中见二相公坐花园高树上大呼求救，乃取梯扶下。问其故，自言：“为魔所窘，幸平生服气有术，故不致冻馁而死。”问：“何以得归？”曰：“某月日，我在瓮中，有红云一道，伏魔大帝从西南来。我大声呼冤，且诉诸魔恶状。帝君曰：‘作祟诸魔，诚属可恶，然汝不顺天地阴阳自生自灭之理，妄想矫揉造作，希图不死，是逆天而行，亦有不合。’顾谓一将曰：‘周仓，汝送他还家。’周将军唯唯。周长丈余，所持刀亦长丈余，取红绳缚我刀上，挂此树顶而去。我亦不料即我家园树也。”
　　二相公自后随行逐队，饮酒御内，不敢复学神仙术矣。
　　驱云使者
　　宣化把总张仁，奉缉私盐，过一古庙，将投宿焉。僧不可，曰：“此中有怪。”张恃其勇，竟往设帐，吹烛卧。至二鼓，满室尽明。张起怒喝，灯光外移；追之，见神灯万盏，投松下而灭。明早，往探松下，有大石洞。张命里人持锄掘之，得大锦被，中裹一尸：口吐白烟，三目四臂，似僵非僵。张知为怪，聚薪焚之。
　　后三日，白昼坐，有美少年盛服而至，曰：“我天上驱云使者，以行雨太多，违上帝令，谪下凡间，藏形石洞中，待限满后，依旧上天。偶于某夜出游，略露神怪，是我不知韬晦，原有不是。然汝烧我原身，亦太狠矣。我现在栖神无所，不得已，借王子晋侍者形躯来与汝索吵。汝作速召道士持诵《灵飞经》四十九日，我之原身犹可从火中完聚。汝本命应做提督一品官，以此事不良，上帝削籍，只可终于把总矣。”张唯唯听命，少年腾空而去。后张果以把总终。
　　吾头岂白斫者
　　蒋心馀太史修《南昌府志》，夜梦段将军来拜，见一伟丈夫，兜鍪戎服，叉手不揖，披其颈骂曰：“吾头岂白斫者！”蒋惊醒，知有冤抑。查新志，并无其人；查旧志，有段将军，乃史阁部麾下副将，死于扬州者。急为补入《忠义传》中。
　　石言
　　吕著，建宁人，读书武夷山北麓古寺中。方昼阴晦，见阶砌上石尽人立。寒风一过，窗纸树叶飞脱着石，粘挂不下，檐瓦亦飞着石上。石皆旋转化为人，窗纸树叶化为衣服，瓦化冠帻，颀然丈夫十馀人，坐踞佛殿间，清淡雅论，娓娓可听。吕怖骇，掩窗而睡。
　　明日起视，毫无踪迹。午后，石又立如昨。数日以后，竟成泛常，了不为害，吕遂出与接谈。问其姓氏，多复姓，自言皆汉、魏人，有二老者则秦时人也。所谈事，与汉、魏史书所载颇有异同。吕甚以为乐，午食后，静待其来。询以托物幻形之故，不答；问何以不常住寺中，亦不答；但答语曰：“吕君雅士，今夕月明，我共来角武，以广君所未见。”是夜，各携刀剑来，有古兵器，不似戈戟，而不能加名者。就月起舞，或只或双，飘瞥神妙，吕再拜而谢。
　　又一日，告吕曰：“我辈与君周旋日久，情不忍别，今夕我辈皆托生海外，完生前未之事，当与君别矣。”吕送出户，从此阒寂，吕凄然如丧良友。取所谈古事，笔之于书，号曰《石言》，欲梓以传世，贫不能办，至今犹藏其子大延处。
　　鬼借官衔嫁女
　　新建张雅成秀才，儿时戏以金箔纸制盔甲鸾笄等物，藏小楼上，独制独玩，不以示人。忽有女子年三十余，登楼求制钗钏步摇数十件，许以厚谢。秀才允之，问：“安用此？”曰：“嫁女奁中所需。”张以其戏，不之异也。明日，女来告张曰：“我姓唐，东邻唐某为某官，我欲倩郎君求其门上官衔封条一纸，借同姓以光蓬荜。”张戏写一纸与之。次夕，钗钏数足，女携饼饵数十、钱数百来谢。及旦视之，饼皆土块，钱皆纸钱，方知女子是鬼。
　　数日后半夜，山中烛光灿烂，鼓乐喧天，村人皆启户遥望，以为人家来卜葬者。近视之，人尽披红插花，是吉礼也。山间万冢，素无居人，好事者欲追视之，相去渐远，惟见灯笼题唐姓某官衔字样，方知鬼亦如人间爱体面而崇势利，异哉！
　　雷祖
　　昔有陈姓猎户，畜一犬，有九耳。其犬一耳动则得一兽，两耳动则得两兽，不动则无所得，日以为验。一日，犬九耳齐动，陈喜必大获，急入山。自晨至午，不得一兽。方怅怅间，犬至山凹中大叫，将足爬地，颠其头若招引状。陈疑掘之，得一卵，大如斗，取归置几上。
　　次早，雷雨大作，电光绕室。陈疑此卵有异，置之庭中。霹雳一声，卵豁然而开，中有一小儿，面目如画。陈大喜，抱归室中，抚之为子。长登进士第，即为本州太守，才干明敏，有善政。至五十七岁，忽肘下生翅，腾空仙去。至今雷州祀曰：“雷祖”。
　　镇江某仲
　　某仲，镇江人，兄弟三人。伯无子，仲有子，七岁看上元灯，失去，不知所往。仲闷甚，携资贸易山西，并冀访子耗。去数载未归，飞语谓仲已死。仲妻不之信，乞叔往寻。
　　伯利仲妻年少可鬻，诡称仲凶耗已真，旅榇将归，劝仲妻改适，仲妻不可，蒙麻素于髻，为夫持服。伯知其志难夺，潜与江西贾人谋，得价百余金，令买仲妻去，戒曰：“个娘子要强取。黑夜命舆来，见素髻者挽之去，速飞棹行也。”归语其妻，意甚自得。伯故避去，仲妻见伯状，知有变，甫黑即自经于梁，悬梁作声，伯妻闻之奔救，恐虚所卖金也。抱持间，仲妻素髻坠地，伯妻髻亦坠。适贾人轿至，伯妻急走出迎，摸地取髻，误戴素者。贾人见素髻妇，不待分辨，径抢以行。伯归，悔无及，噤不能声。
　　仲自晋归，途如厕，见布袱裹五百金在地，心计此必先登厕者所遗，去应不远，盍俟诸。未几，遗金者果至，遂与之。其人感德，分以金，不受；乃邀仲偕行。数日，抵其家，具鸡黍，命一子一女出拜。仲视其子，宛然己子也；问之，良是。盖仲子失去时，为人所卖，遗金者无子，买为己子，十余年矣。仲持之泣下，遗金者曰：“若携子去，我女即许汝子为媳妇。”
　　仲归，将渡江，见一人落于水，呼救，无应者，群攫其资。仲恻然，亟呼曰：“孰肯救者，我募以金！”救起视之，是季弟也。季承嫂命寻仲，伯并利其死；曩之落水，有挤之者，伯所使也。仲知其情，携弟与子归。入门，伯见之，亡去。
　　银隔世走归原主
　　夏镇属滕县。有蒋翁者，勤俭成家，生一子，失教，长而游荡，家渐落，蒋翁以为忧。有关帝庙陈道士，河南固始人，素与蒋翁善，乃私携五百金嘱道士云：“吾子不肖，谅不能守业，后日必为饿殍。今以此金付汝，我死后，俟其改悔，以此济之。倘终不悛，汝即以此金修庙。”道士应允，藏金瓦罐，上覆破磬，埋殿后，无有知者。
　　后数月，翁死，子益无忌，家业尽废，妻归外家，至无栖身之地，交游绝迹，始萌悔念。道士时周恤之，蒋亦渐习操作。道士见其改过，乃告以其父遗金，将掘出畀之。乃携镢至藏金处，遍觅，已失所在，相与大骇。蒋归告其匪类，因共哗然，嗾控于官。官讯之，道士不讳，官断赔偿。道士罄其蓄，犹不满十分之二，里人多不直道士，道士遂舍庙去。
　　云游数年，过直隶莲池禅寺，挂单将行，值寺僧为某观察公诵《寿生经》作佛事。有老仆抱公子戏于山门，公子遽牵道士衣，投怀不舍。家人不能解，因命道士抱送公子归。观察厚赠道士遣去，而公子啼哭追之。不得已，留道士于后园小庵，饮食之。一日，道士欲诵经为观察公子祈福，需木鱼钟磬，家人以破磬付之，道士惊云：“此我之磬也。”家人白其主。诘之，道士云：“磬覆瓦罐，内贮五百金。”问：“安所得金？”乃具述蒋翁遗金之事。观察恍然，知其子为蒋翁转世，此金即翁所藏而走归原主者也。告以生此子三日，掘地埋胞衣，因得此金。以无所用，付之布肆中，取息已五年矣。怜道士之无辜受赔，且与其儿有宿缘，因此以此金子母赠道士，并遣使送归夏镇，致书于滕邑令，将此事镌石以纪之。
　　人熊
　　浙商某，贩洋为生，同伴二十余人，被风吹至一海岛，因结伴上岛闲步。走里许，遇一人熊，长丈余，以两手围其伴，愈围愈逼。至一大树下，熊取长藤将人耳逐个穿通，缚树上，乃跳去。诸人俟其去远，各解所佩小刀割断其藤，趋奔回船。俄见四熊抬一大石板，板上又坐一熊，比前熊更大。前熊仍跳跃而来，状若甚乐者。至树侧，见空藤委地，怅然如有所失。石板上熊大怒，叱四熊群起殴之，立毙而去。众在舟中望之，各惊喜，以为再生。山阴吴某耳孔有一洞，沈君萍如戚也，问其故，历历言之如此。
　　绳拉云
　　山东济宁州有役王廷贞，术能求雨。常醉酒高坐本官案桌上，自称天师。刺史怒之，笞二十板。未几，州大旱，祷雨不下。合州绅士都言其神，刺史不得已召而谢之。良久许诺，令闭城南门，开城北门，选属龙者童子八名待差使，搓绳索五十二丈待用。己乃与童子斋戒三日，登坛持咒。自辰至午，云果从东起，重叠如铺绵。王以绳掷空中，似上有持之者，竟不坠落。待绳掷尽，呼八童子曰：“速拉！速拉！”八童子竭力拉之，若有千钧之重。云在西则拉之来东，云在南则拉之来北，使绳如使风然。已而大雨滂沱，水深一尺，乃牵绳而下。每雷击其首，辄以羽扇摭拦，雷亦远去。
　　嗣后邻县苦旱，必来相延。王但索饮，不受币，且曰：“一丝之受，法便不灵。”每求雨一次，则家中亲丁必有损伤，故亦不乐为也。刺史即蓝芷林亲家。芷林为余言。
　　烧狼筋
　　蓝府有狼筋一条，凡家中失物，烧之，则偷者手足皆颤。有女子公子失金钗一只，不知谁偷，乃齐奴婢甘姆数十人，取筋烧之。数十人神气平善，了无他异，但见房门布帘闪颤不已。揭视之，钗挂其上，盖妇公子走过时，钗为帘所勾留耳。
　　王老三
　　江西陶悔庵行五，妻某氏，偶与姑口角，忽腾身而坐屋瓦上，大笑不止。再三招之，始下，口作北京男子音曰：“我天津卫王老三，谁人不知？年一百三十岁矣！从北迁南，住此已七十年。此屋是翰林蒋士铨故居，我犹见其初生时也。”家人闻之大骇，问：“汝鬼耶，狐耶？”曰：“我非鬼非狐，乃半仙也。我所住处被汝家五爷拆毁，使我无安身之所。我权立瓦檐七日，既冻且饿，不得不借寓你家娘子身上，速买面来疗饥。”与之面，一啖五斤。五爷者，悔庵也，问：“五爷并未拆房，何得云尔？”曰：“所拆者东厢庭柱下是也。”先是悔庵得古钱千文，欲其生青绿，故掘柱下埋之，不知即此怪所居。问：“既恼五爷，何以不附五爷身上？”曰：“彼手内有印，我畏之，故不敢。”悔庵因而自视其手，有纹正方，平素亦不自知也。
　　陶太夫人责之曰：“汝既自称半仙，便当知男女有别，何以缠扰我家娘子？”某氏即作男子揖状曰：“我自知非礼，但不附你家娘子身上，恐所求不遂。因知男女有别，故我夜间不许他睡，教他张着眼，所以避嫌疑也。且我高年修道，岂复再有邪念耶？”问：“何求？”曰：“送我迁居。”问：“作何送法？”曰：“请五爷用有印之手，用红纸写王三先生之神位，贴向东湖水边松树上，则我去矣。”如其言。又曰：“我尚需衣冠才去。”乃向纸店买纸衣冠焚之。又大笑曰：“我布衣也，并未入学，又未捐官，何必用此金顶帽哉？速换！速换！”视店中纸冠，果有金顶，乃去之。悔庵亲持纸牌送贴东湖松树上，闻空中呼谢者再，从此家中平安。
　　问其妻，曰：“我与姑口角时，忽见空中有短而髯者，以手堤我至瓦上，此后我不知矣。”怪在家作闹时，人问休咎，有中有不中，问多则不答，曰：“我答何难，但你辈亦须哀怜娘子，省费些中气。”闲亦作诗数句，文理粗俗，未落款但云“王三先生高兴”六字而已。
　　择风水贾祸
　　湖南孝感县张息村明府，葬先人于九山。事毕，别买隙地五亩许，将造宗祠。工人动土竖柱，得一朱棺，盖已朽坏，中露一尸，骷髅甚大，体骨长过中人，胸贯三铁钉，长五六寸，腰有铁索环绕数匝。工人不敢动，告知明府。一时宾客尽劝掩埋，另择竖柱之所。张不可，曰：“我用价买地，本非强占，且风水所关，尺寸不可移。此古墓也，可以迁葬。”乃自作祭文，具牲牢祭之。祭毕，仍令迁棺。
　　工人锹方下，遽仆地喷血，骂曰：“我唐朝节度使崔洪也，以用法过严，军人作乱，缚我钉死。国家衰乱，不能为我忿诛凶，葬此八百馀年。张某何人，敢擅迁我墓？必不能相恕也！”言毕，工人起而张明府病矣。诸宾客群为祈请，病竟不减，舁归数日而卒。
　　飞僵
　　颖州蒋太守在直隶州遇一老翁，两手时时颤动作摇铃状，叩其故，曰：余家住某村，村居仅数十户。山中出一僵尸，能飞行空中，食人小儿。每日未落，群相戒闭户匿儿，犹往往被攫。村人探其穴，深不可测，无敢犯者。闻城中某道士有法术，因纠积金帛，往求捉怪。道士许诺，择日至村中设立法坛，谓众人曰：“我法能布天罗地网，使不得飞去，亦须尔辈持兵械相助，尤需一胆大人入其穴。”众人莫敢对，余应声而出，问：“何差遣？”法师曰：“凡僵尸最怕铃铛声，尔到夜间伺其飞出，即入穴中持两大铃摇之，手不可住。若稍息，则尸入穴，尔受伤矣。”漏将下，法师登坛作法，余因握双铃。候尸飞出，尽力乱摇，手如雨点，不敢小住。尸到穴门，果狰狞怒视，闻铃声琅琅，逡巡不敢入。前面被人围住，又无逃处，乃奋手张臂与村人格斗。至天将明，仆地而倒，众举火焚之。余时在穴中，未知也，犹摇铃不敢停如故。至日中，众大呼，余始出，而两手动摇不止，遂至今成疾云。”
　　雨僵尸野合
　　有壮士某，客于湖广，独居古寺。一夕，月色甚佳，散步门外，见树林中隐隐有戴唐巾者飘然来者，疑其为鬼。旋至松林最密中，入中古墓，心知为僵尸。素闻僵尸失棺上盖便不能作祟，初夜，先匿于树林中，伺尸出，将窃取其盖。
　　二更后，尸果出，似有所往。尾之，至一大宅门外，其上楼窗中先有红衣妇人掷下白练一条牵引之。尸攀援而上，作絮语声，不甚了了。壮士先回，窃其棺盖藏之，仍伏于松深处。夜将阑，尸匆匆还，见棺失盖，窘甚，遍觅良久，仍从原路踉跄奔去。再尾之，至楼下且跃且鸣，有声；楼上妇亦相对，以手摇拒，似讶其不应再至者。鸡忽鸣，尸倒于路侧。
　　明早，行人尽至，各大骇。同往楼下访之，乃周姓祠堂。楼停一柩，有女僵尸，亦卧于棺外。众人知为僵尸野合之怪，乃合尸于一处而焚之。
　　鬼幕宾
　　毗陵王生，年四十余，游幕关中。时虚庵庄公知县事，延至幕中。是年秋，与署中友暨庄逵吉诸人同至城隍庙看菊，苦无佳者。王生偶拾一枝，遣仆送妇。逵吉阻之，以为神前之物，不可轻动。王戏曰：“某一生直道，神明必不见怪。如欲加谴责，我为之代办公事一二件何如？”
　　明年三月三日，王生无疾而终，各以为骇。更余忽醒曰：“予独坐，见一使者持一名柬至邀余，即同步出门外登舆。行里许，至城隍庙。神降阶迎，行宾主礼，曰：‘先生折我菊花，许我办案，兹有某县积案，迟延日久，尚未审结，恭邀先生一商。’少顷，吏捧积年案卷至，主人退出。余阅诸情节，皆属易办，惟有误勾某罪人一案，余批云：‘骨肉未寒，犹可还阳。否则东岳行查檄至，城隍将受处分矣。’神出视大喜，云：‘先生所见，甚合我意。’茶罢，仍送至丹墀，曰：‘尚有一事奉托，如晤包少府，渠承办工程木料，日内可到矣。’余唯唯别出，登舆而归，取床头青蚨三百，犒其从者而醒。”
　　越三日，仙游大水，木料皆出黑口镇矣。包少府者，醴泉同知包某也。至今人呼王生而为“鬼幕宾。”
　　雷震蟆妖
　　严陵宋淡山于乾隆丁亥夏见遂安县民家雷震其屋，须臾天霁，一无所损，惟室中恒有臭气。旬日后，诸亲友以ヅυ之戏环聚于庭，天花板内忽有血水下滴。启板视之，见一死虾蟆，长三尺许，头戴综缨帽，脚穿乌缎靴，身着玄纱褙褡，宛如人形。方知雷击者，即此是虾蟆也。
　　梦中破案
　　曹州刘姓，以典当为业。虞城张某，为经理其事已二载矣，少有蓄积。岁暮欲归，主人留至元旦，乘一青骡去，相订上元日返曹州。至期不至，刘因遣人促之来。至其家，则云：“未尝归也。”两家致讼，控至抚按，勒限饬县捕拿。延至六月矣，公差惶遽无措。
　　一夕，访于城南，见有老人偕一年少相谓曰：“月色甚佳，何不向凉亭一行？”曹州南城十数里，旧有凉亭，公差私议：“二人于此时往，倘城门闭，何由而入？”心异之，遂先至彼相伺。未几，二人果至。听所言，皆邻里间琐事。有顷，少年忽云：“城内刘姓事至今未明，余心窃计，乃西门外卖饼孙姓利其财物，因而害之也。”翁问故，少年云：“饼店在此已数载，今春倏闭，是以疑之。”翁叱云：“此事大有干系，何得妄语？”意甚拂然。旋云：“夜深，可归矣。”
　　公差尾其后，行甚速，至南城，门已闭，见二人从门隙入。差亟呼司阍启钥入城，则两人尚在前行。至小弄，少年与翁别，入门，门亦未启也。复随翁行二十余家，亦未启扉而入。差大惊，叩其户。半晌翁出，持纸捻，披衣，极困惫之状。差曰：“适间与少年凉亭看月，何遽睡耶？”翁神色迟疑曰：“看月有之，乃梦中事也。”差复胁之往诣少年，少年出，亦如翁状，乃拘入县署，述梦中语。次早，遣二人至某村迹孙姓所居，则青骡宛系门首也，因锁拿到县，一讯而服，遂起赃问抵偿焉。
　　此乙巳夏间事。曹州守吴忠诰向为绥德州牧，与严道甫善，告道甫也。
　　马变鱼园地变鹅
　　雍正初年，伍相国为盛京将军送马五百匹诣黑龙江。将至不数里，忽一马振鬣长嘶，众马随之。至江口，尽跃入水，化而为鱼。
　　严道甫馆德州卢氏时，卢有戚罗氏，偶以二百钱买一鹅，带至济南应试。到时，鹅价甚贵，有以五百文售之者。罗忽动牟利之念，忆家有园地十五亩，若质钱买鹅，可获三倍之利。试毕回家，售地得价，四出买鹅，得三百馀只，复驱以往。
　　行二日，至齐河，过城外长桥，有头鹅带铃者引颈长鸣，振翼而飞，众鹅相率以上。观者数十人，群相拍手。须臾之间，望之如白云一片，随风而灭。
　　罗惭悔交集，无可奈何。搜索囊中，尚馀前次买鹅钱数百文，作盘费以归。自叹祖遗园地，化鹅而去矣。
　　聋鬼
　　乾隆四十九年，杭州半山陆家牌楼河中淌一浮尸来，村民霍茂祥，素行善事，为敛钱买棺殡诸市上。夜梦蓝衣人来曰：“我临平人张某，教馆为业，不幸失足落水。蒙君殡我，无以为报。我能预知休咎，替人禳解。倘有灵应，须以牲牢谢我，君可得香火钱。”霍醒，告之里人，果有求必应。不数日，香火如云。
　　霍夜又梦张来曰：“我左耳聋，有来通诚者，须向右耳告我。”于是，次日人来祈祷者，听霍之言，多向棺右致祭，叫呼似有应声答者。材民奉之若狂，呼为“灵棺材”。霍家取香火钱，因以致富。
　　未几，仁和令杨公路过，见烧香者汹汹蚁聚。杨怒其惑众，命焚其棺，鬼遂绝。
　　棺床
　　陆秀才遐龄，赴闽中幕馆。路过江山县，天大雨，赶店不及，日已夕矣。望前村树木浓密，瓦屋数间，奔往叩门，求借一宿。主人出迎，颇清雅，自言沈姓，亦系江山秀才，家无余屋延宾。陆再三求，沈不得已，指东厢一间曰：“此可草榻也。”持烛送入。陆见左停一棺，意颇恶之，又自念平素胆壮，且舍此亦无他宿处，乃唯唯作谢。其房中原有木榻，即将行李铺上，辞主人出，而心不能无悸，取所带《易经》一部灯下观。至二鼓，不敢熄烛，和衣而寝。
　　少顷，闻棺中有声，注目视之，棺前盖已掀起矣，有翁白须朱履，伸两腿而出。陆大骇，紧扣其帐，而于帐缝窥之。翁至陆坐处，翻其《易经》，了无惧色，袖出烟袋，就烛上吃烟。陆更惊，以为鬼不畏《易经》，又能吃烟，真恶鬼矣。恐其走至榻前，愈益谛视，浑身冷颤，榻为之动。白须翁视榻微笑，竟不至前，仍袖烟袋入棺，自覆其盖。陆终夜不眠。
　　迨早，主人出问：“客昨夜安否？”“强应曰：“安，但不知屋左所停棺内何人？”曰：“家父也。”陆曰：“既系尊公，何以久不安葬？”主人曰：“家君现存，壮健无恙，并未死也。家君平日一切达观，以为自古皆有死，何不先为演习，故庆七十后即作寿棺，厚糊其里，置被褥焉，每晚必卧其中，当作床帐。”言毕，拉赴棺前，请老翁起，行宾主之礼，果灯下所见翁，笑曰：“客受惊耶！”三人拍手大剧。视其棺：四围沙木，中空，其盖用黑漆绵纱为之，故能透气，且甚轻。
　　炮打蝗虫
　　祟祯甲申，河南飞蝗食民间小儿。每一阵来，如猛雨毒箭，环抱人而蚕食之，顷刻皮肉俱尽，方知《北史》载灵太后时蚕蛾食人无算，真有其事也。开封府城门被蝗塞断，人不能出入。祥符令不得已，发火炮击之，冲开一洞，行人得通。未饭顷，又填塞矣。
　　僵尸手执元宝
　　雍正九年冬，西北地震，山西介休县某村地陷里许。有未成坑者，居民掘视之：一家仇姓者全家俱在，尸僵不腐，一切什物器皿完好如初；主人方持天平兑银，右手犹执一元宝，把握甚牢。
　　张飞棺
　　萧松浦从四川归云：保宁府巴州旧刺史之厅东有张飞墓石穴，至今未闭。一朱棺悬空，长九尺，叩之，声铿铿然。
　　乾隆三十年，有陈秀才某，梦金甲神自称：“我汉朝将军张翼德也，今世俗驿公文，避家兄长之讳，而反犯我之讳，何太不公道耶？”彼此大笑而寤。盖近日公文改“羽递”为“飞递”故也。
　　误尝粪
　　常州蒋用庵御史，与四友同饮于徐兆潢家。徐精饮馔，烹河豚尤佳。因置酒请六客同食河豚。六客虽贪河豚味美，各举箸大啖，而心不能无疑。忽一客张姓者斗然倒地，口吐白沫，噤不能声。主人与群客皆以为中河豚毒矣，速购粪清灌之。张犹未醒。五人大惧，皆曰：“宁可服药于毒未发之前。”乃各饮粪清一杯。
　　良久，张竟苏醒，群客告以解救之事。张曰：“小弟向有羊儿疯之疾，不时举发，非中河豚毒也。”于是五人深悔无故而尝粪，且嗽且呕，狂笑不止。
　　借尸延嗣
　　萧公文登，宰阳湖。伊邻施妪，其夫早卒，抚其遗腹子某，长大娶妻李氏，姑媳甚欢。年余，媳妇忽病亡。妪家贫，痛媳亡不能再娶以延夫祀，呼天吁地。次日将殓，媳忽从炕上跃起呼姑曰：“我来做汝家媳妇，不要再哭。”妪方庆媳再生，喜不自胜。其子私语母曰：“何声音之不似吾妻也？眼光又直视，恐非真李氏再生，得毋野鬼凭之为祟乎？”邻里皆惊，遂环守之。
　　三四日中，闭目仰卧，给汤粥，饮啜如常，惟姑呼之则应，夫与之语则避而不答。至七日后方起，梳洗毕，敛衽告姑曰：“我海宁州某村方氏女也，行二，年十九岁，待聘未字。因病死，至冥府，适汝家李氏媳妇在焉。随有矮鬼无数、长鬼一个环跪阎君乞诉，求放李氏还阳。阎君怒叱，将众矮鬼逐出，长鬼责二十板。长鬼受责后，仍再四哀求云：‘小人父祖以来，皆守本分，不敢为恶，罪不至于绝嗣。妻辛苦万状，方得娶一媳妇，今又病亡，何能有力续娶？岂不令一家绝嗣乎！乞放媳还阳，得生子以延一脉。’阎君怒稍霁，命判官检簿，细阅毕，问长鬼曰：‘尔媳李氏阳寿已绝，不能放还，姑念尔世无过恶，尔妻又能守节抚孤，若令乏嗣，无以劝善。方氏女虽年命该尽，生前亦颇好善，可令借李尸复活，则尔无媳而得媳矣。’长鬼拜谢。阎君指长鬼告子曰：‘此尔翁也。着他领尔借尸还魂，生子延祀。’予逐随翁到此。翁指示予曰：‘此尔姑也。’将我推跌在地。开眼不见翁，只见婆婆立我身旁，我故只认得婆婆一人，余皆不识也。我家父母俱存，有一个兄弟，年十六岁，望遣人告知，以免父母啼哭。
　　姑遣子探访，果如所云。告以故，其父与弟同至妪家。方氏见即相抱而哭，父返退缩，不敢向前，曰：“声音举止虽与吾女相像，而面貌不同，何也？”女对父泣曰：“我假李氏体以生，非我本来面目，喜得再见生身之父与同胞之弟。母亲忍心不来看我，父与弟又疑而不肯相认，生不如死矣。”
　　悲痛间，其母遣邻妪来探问，女儿即呼某妈妈：“汝从何处处来？我母亦来看我乎？”父方抚而慰之，叩以往事，丝毫不爽，始真信其再生也。姑遂款留其父与弟在家。至晚，令子与媳同室而处。媳辞曰：“我处女也，虽冥数已定，乞俟吾母来，择吉日成夫妇礼，不可苟合。”亲邻群称善。父亦喜甚，遣其子归迎母来，始合卺焉。
　　三年后，举一子。子生百日，亲朋来贺，忽向姑曰：“已为汝家传后有人，我寿算久尽，要去矣。”瞑目而逝。人相传冥官破例办事，犹阳官之因公挪移云。
　　●卷十三
　　关神下乩
　　明季，关神下乩坛批某士人终身云：“官至都堂，寿止六十。”后士人登第，官果至中丞。国朝定鼎后，其人乞降，官不加迁，而寿已八十矣。偶至坛所，适关帝复降。其人自以为必有阴德，故能延寿，跪而请曰：“弟子官爵验矣，今寿乃过之，岂修寿在人，虽神明亦有所不知耶？”关帝大书曰：“某平生以忠孝待人，甲申之变，汝自不死，与我何与？”屈指计之，崇祯殉难时，正此公年六十时也。
　　遇太岁煞神祸福各异
　　徐坛长侍讲未遇时，赴都会试，如厕，见大肉块，遍身有眼，知为太岁。侍讲记某书云“鞭太岁者脱祸”，因取大棍与家丁次第笞击。每击一处，则遍身之眠愈加闪烁。是年成进士。蒋文肃公家中开井，得肉一块，方如桌面，刀刺不入，火灼不焦，蜿蜒而动，徐化为水。是年，文肃公卒。任香谷宗伯未遇时，走田埂上，遇一人口含一刀，两刀持两刀，披发赤面，伛身而过。宗伯行未半里，见赤面人入丧者之家，知是煞神。宗伯后登第。苏州唐姓者，立孝子坊，忽于衣帽中得白纸帖书一“煞”字，如胡桃大。是年，其家死者七人。
　　归安鱼怪
　　俗传：张天师不过归安县。云前朝归安知县某，到任半年，与妻同宿，夜半闻撞门声，知县起视之。少顷，登床谓妻曰：“风扫门耳，无他异也。”其妻认为己夫，仍与同卧，而时觉其体有腥气，疑而未言。然自此归安大治，狱讼之事，判若神明。
　　数年后，张天师过归安，知县不敢迎谒。天师曰：“此县有妖气。”令人召知县妻，问曰：“尔记某年月日夜有撞门之事乎？”曰：“有之。”曰：“现在之夫，非尔夫也，乃黑鱼精也。尔之前夫已于撞门时为所食矣。”妻大骇，即求天师报仇。
　　天师登坛作法，得大黑鱼，长数丈，俯伏坛下。天师曰：“尔罪当斩，姑念作令时颇有善政，特免汝死。”乃取大瓮囚鱼，符封其口，埋之大堂，以土筑公案镇之。鱼乞哀，天师曰：“待我再过此则释汝。”天师自此不复过归安云。
　　张忆娘
　　苏州名妓张忆娘，色艺冠时，与蒋姓者素交好。蒋故巨室，花朝月夕，与忆娘游观音、灵岩等山，辄并辔而行。忆娘素明慧，欲托身于蒋，而蒋姬媵绝多，不甚属意，因与徽州陈通判者有终身之托。陈娶过门，蒋不得再通，大恚，百计离间之，诬控以奸拐。忆娘不得已，度为比丘，衣食犹资于陈。蒋更使人要而绝之，忆娘贫窘，自缢而亡。
　　居亡何，蒋早起进粥，忽头晕气绝，至一官衙，二弓丁掖之前，旁有人呼曰：“蒋某，汝事须六年后始讯，何遽至此？”呼者之面貌，乃蒋平日门下奔走士也，曾遣以问忆娘者，死三年矣。蒋惊醒，自此精气恍惚，饮食少进。
　　有元妙观道士张某，精法律，为筑坛持咒作禳解法。三日后，道士曰：“冤魄已到，我不审其姓氏，试取大镜泼以明水，当有一女子现形。”召家人视之，宛然忆娘也。道士曰：“吾所能力制者，妖孽狐狸之类。今男女冤谴，非吾所能驱除。”竟拂衣去。蒋为忆娘作七昼夜道场，意欲超度之，卒不能遣。延苏州名医叶天士，赠以千金。药未至口，便见纤纤白手按覆之，或无故自泼于地。蒋病益增，六年而殁。
　　蒋氏从孙漪园，犹藏忆娘小照：戴乌纱髻，着天青罗裙，眉目秀媚，以左手簪花而笑，为当时杨子鹤笔也。
　　飞星入南斗
　　苏松道韩青岩，通天文，尝为予言：“宰宝山时，六月捕蝗，至野田中。四鼓起，坐胡床，督率书役，见客星飞入南斗，私记占验书：“见此灾者，一月之内当暴亡。法宜剪发寸许，东西禹步三匝，便可移祸他人，尔时我即麾去书役，依法行之。居亡何，署中司书记者李某无故以小刀剖腹而死，我竟无恙。李乃我荐卷门生，年少能文，不料为我替灾，心为怅然。”余戏谓韩曰：“公言占验之术固神矣，然如我辈全不知天文，往往夜坐见飞星来往甚多。倘有入南斗者，竟不知厌胜法，为之奈何？”曰：“君辈不知天文者，虽见飞星入南斗，亦无害。”余曰：“然则公又何苦知天文，多此一事，而自祸福人耶？”韩大笑，不能答。
　　杨妃见梦
　　康熙间，苏州汪山樵先生讳俊选陕西兴平县，宿马嵬驿中。梦一女子，容貌绝世，明翠羽，投牒而言曰：“妾有墓地为人所侵，幸明府哀而察之。”汪惊醒，询土人，曰：“此间惟有杨娘娘墓道，唐时改葬后，墓址原有数十亩宽，自宋明以来，为樵牧所侵，渐无馀地。”汪为清理，果有旧碑记存墓侧土中，题“大唐贵妃杨氏墓”。乃为别置界石，兼买树百株植其上，春秋设二祭焉。
　　曹能始记前生
　　明季曹能始先生，登进士后，过仙霞岭，山光水色，恍如前世所游。暮宿旅店，闻邻家有妇哭甚哀，问之，曰：“为其亡夫作三十周年耳。”询其死年月日，即先生之生年月日也。遂入其家，历举某屋某径，毫发不爽。其家环惊，共来审视。曹亦凄然涕下，曰：“某书屋内有南向竹树数十株，我尚有文稿未终篇者，未知犹存否？”其家曰：“自主人捐馆后，恐夫人见书室而神伤，故至今犹关锁也。”曹命开之，则尘凝数寸，遗稿乱书，宛然具在，惟前妻已白发盈头，不可复认矣。曹以家财分半与之，俾终馀年。
　　余按《文苑英华》白敏中书滑州太守崔彦武事：崔记前生为杜明福妻，骑马直抵杜家，而明福老矣。乃说旧事，取所藏金钗于垣中，施宅为寺，号明福寺。与此相类。
　　江南客寓
　　涤斋先生为诸先生时，在京师贾家胡同。有店号“江南客寓”，厅屋三间，中一间甚洁，住者绝少；先生居之，了无他异。一日外出，托所亲某管其衣物。夜睡至三鼓，忽室中尽明，时并无灯烛，所亲骇，揭帐视之，见一长人黑色，手提其头，血淋漓，对面直立不动，呼曰：“尔何得居此？”所亲狂奔，出告店主。主人曰：“此屋素不安静，尔乃必欲居之，奈何？”
　　次日，先生归，告之故。先生曰：“此必有鬼欲申冤耳，我在此，何不现形耶？”大书一状，向空焚之，以为尔果有冤，当于今晚赴诉。是夕，先生复睡，未一更，所见果如所说，但持一血头，跪而不立。先生问：“何人何冤？”持头者以手指口，竟无一语。次日，亦不复见。
　　先生又常于园中月下见黑物一团，大如浴盆，追奔树下，以脚蹋之，随脚而灭。次日，视其靴袜，黑如烟煤，并足皆黑。
　　荆波宛在
　　本朝佟国相巡抚甘肃，按站行至伏羌县，梦神呼云：“速走！速走！”佟不以为意。次晚，梦如初，且云：“欲报我恩，但记‘荆波宛在’可耳。”佟惊起。亟走三日，而伏羌县沉为湖，卒不解救者为何神。后出巡至建昌野渡，有关公庙上书“荆波宛在”四字，佟入拜谒，大为修葺，今焕然犹存。
　　冯侍御
　　冯侍御静山，居京师永光寺西街。改造书屋，掘地得黑漆棺，为改迁之。夜梦人投牒诉冤，冯时巡西城，梦中取牒阅之。告势宦掘棺事，即己之姓名也，惊醒得疾。疾革时，夫人闻房中笑语声，以为病有起色，往视之，见黑衣人素不相识者坐床上，一闪而灭。侍御谓夫人曰：“此人吾邻也，曾作运粮守备。运饷至京师卒，棺厝于永光寺前街僧寺中，迫近吾家而吾不知。今闻我亦有行期，故来相约耳，可烧纸钱助其冥资。”夫人遣人至前街踪迹，棺识宛然，知先生之终不起也。
　　药师父
　　昆山徐大司寇之子字冠卿，幼时号“药师父”，以其曾鸩死一业师也。业师周姓，号云核，受司寇聘前一日梦巨蟒以口吐红丸逼令咽之，肠痛而醒。就聘于徐，督冠卿严。冠卿素佻达，笞责尤甚。冠卿与仆谋，置鸩于饭，食之而卒。
　　后冠卿为翰林，不得志，诗文多怨诽，为人所构，就鞫刑部。见左司杨景震，大惊曰：“吾死矣！吾初见时，俨然周先生也。”次日复讯，各官俱以司寇之子，稍加怜恤；杨独怒鞫，批其颊数十下，齿左右坠，定以斩决。狱上即刑，杨为监斩官，其家访之，杨景震之生年月日，即周先生之死年月日也。或告之杨，杨大笑曰：“岂有是哉！使吾早知此语，转当屈法以救之矣。”此与《太平广记》载王武俊事同。
　　庄秀才
　　通州庄孝廉成，戊午举人，少年貌美。其佃户有女悦之，竟以成疾。临卒谓其父曰：“吾为庄秀才死也，吾思嫁庄秀才，自念门户寒贱，事必不成，故郁郁成病。今虽死，此意当为致之秀才，则瞑目矣。”其父急告庄，庄往视，而气已绝。庄赴秋闱，遇女子于淮新桥，宛然如生。入闱，一切炊饭烹茶之事，见女子身为执役，是年登第。每有远行，则女子必至。庄怖之，为置神主祭于家，书“亡妾某氏”，见女子来拜谢，自此绝矣。
　　蔼蔼幽人
　　通州李臬司，讳玉钅宏，丙戌进士。少时好炼笔录，忽一日，笔于空中书曰：“敬我，我助汝功名。”李再拜，祀以牲牢。嗣后文社之事，题下，则听笔之所为。尤能作擘窠大字，求者辄与。李敬奉甚至，家事外事，咨之而行，靡不如意。社中能文者每读李作，叹其笔意大类钱吉士。钱井士者，前朝翰林钱熹也。李私问笔神，笑曰：“是也。”自后里国人来扶乩者，多以“钱先生”呼之。笔神遇题跋落款，不书姓名，但书“蔼蔼幽人”四字。李举孝廉，成进士，笔神之力居多。后官臬司，神助之决狱，郡中以为神。李公乞归，神与俱。李他出，其子弟事神不敬，神怒，投书作别而去。
　　余与李公子方膺同官交好，绝不向余道只字。方膺卒后，臬司同年熊涤斋太史为余言之，并云方膺深讳其事，盖忤神者，即方膺也。
　　僵尸求食
　　武林钱塘门内有更楼，雇更夫击柝表里巡逻。大众敛赀为之，由来旧矣。康熙五十六年夏，更夫任三者巡巷外，路过小庙，每至二更，闻柝声，则有一人从庙中出，踉跄捷走；漏五下，则先柝声入庙，如是者屡矣。任三疑庙中僧有邪约，将伺之为诈酒肉计。
　　次夕，月明如昼，见其人面枯黑如腊，目眶深陷，两肩挂银锭而行，有声，出入如前。任三知为僵尸，因山门之内停有旧榇，积尘寸许。询诸僧人，云：“其师祖时不知谁何氏所寄厝者也。”与侪辈语及之，其中黠者曰：“吾闻鬼畏赤豆、铁屑及米子，备此三物升许，伺其破棺出，潜取以绕棺之四周，则彼不能入矣。”任如其言，购买三物。
　　待夜二更，尸复出。伺其去远，携灯入视，见棺后方板一块，俗语所谓“和头”者，已掀在地，中空空无所有，乃取三物绕棺而密洒之。事毕，径归卧更楼上。至五更，有厉声呼“任三爷”者。任问为谁，曰：“我山门内之长眠者，无子孙，久不得血食，故出外营求以救腹馁。今为尔所魇，不能入棺，吾其死矣。可急起将赤豆、铁屑拂去之。”任惧不敢答。又呼曰：‘我与尔何仇，何苦为此虐耶？’”任念与彼解围之后，彼杀我而后入，何以御之？终不答。鸡初鸣，鬼哀恳，继以詈骂，久之寂然。
　　明日，过楼下者见有尸僵卧，乃告众鸣官，以尸还诸棺而火焚之，一方得宁。
　　僵尸贪财受累
　　绍兴王生某，食饩有年，村中富家延之为师。因屋宇湫隘，适相距里许有新室求售者，遂买使居，且曰：“家中摒挡未尽，学徒暨馆童辈明晨进馆，先生一夜独眠，能无惧乎？”王自负胆壮，且新室也，何畏之有，乃命童携茗具引至书斋。
　　王周视室内毕，复至门前徙倚。时已夜矣，月色大明，见山下爝火荧荧。趋往视之，光出一白木棺中。王念：此鬼磷耶？色宜碧。而焰带微赤，得无为金银气乎？快《智囊》所载：有胡人数辈凶服舆榇而藁葬城外者，捕人迹之，榇中皆黄白也。此棺毋乃类是？幸无人，可攫而取也。遂取石块击去其钉，从棺后推卸其盖，则赫然一尸，面青紫而腹膨亨，麻冠草履。越俗：凡父母在堂而子先亡者，例以此殓。王愕然退缩，每一缩则尸一跃，再缩而尸蹶然起。王尽力狂奔，尸自后追之。王入户登楼，闭门下键。喘息甫定，疑尸已去，开窗视之。窗启而尸昂首大喜，从外跃入。连叩门，不得入。忽大声悲呼，三呼而诸门洞开，若有启之者，遂登楼。王无奈何，持木棍待之。尸甫上，即击以棍，中其肩，所挂银锭散落于地，尸俯而拾取。王趁其伛偻时，尽力推之，尸滚楼下。旋闻鸡啼，从此寂无声响矣。
　　明日视之，尸跌伤腿骨，横卧于地，遂召众人扛而焚之。王叹曰：“我以贪故，招尸上楼；尸以贪故，被火烧毁。鬼尚不可贪，而况于人乎！”
　　宋荔裳受恶土地之累
　　宋荔裳为山东臬使，族子某，素不肖，与总兵于七饮博为奸。于七者，前明末年山东土寇降清朝者也，虽为总戎，怙恶不悛。人以族子事告公，公怒曰：“如此必为家门之祸！俟其归，当缚至祠堂杖杀之。”某闻之，逃至德州。，夜宿土地庙中，梦土地神谓曰：“汝毋怖，大富贵至矣！现在于七谋反，汝可速往京师，赴提督处出首。”且曰：“某地中埋有百金，可取为路费。”族子掘地，果得金，大喜，以怨其叔故，遂赴提督处，并诬其叔与于七通谋，以故荔裳被逮入狱。未十日，于七果反，族子以首报之功受赏，荔裳牵累入狱，族亦昭雪。
　　陆夫人
　　某方伯夫人陆氏，尚书裘文达公之干女也。文达公薨后，夫人病，梦有大轿在屋上行来，前立青衣者呼曰：“裘大人命来相请。”夫人登轿，冉冉在云中行。
　　至一大庙，正殿巍峨，旁有小屋甚洁，文达公科头，衣茧纟由袍，二童侍，几上卷案甚多，谓夫人曰：“知汝病之所由来耶！此前生孽也，”夫人忘而请曰：“干爷有力能为女儿解免否？”文达公曰：“此处西厢房有一妇人，现卧床上，汝往扶之。能扶起，则病可治，否则，我亦不能救汝。”命小童引夫人往西厢房，果有描金床施大红绫帐，被褥甚华，中卧赤身女尸，两目瞪视，无一言。夫人扶之，手力尽矣，卒不起。
　　归告文达公，公曰：“汝孽难消，可还家托张天师打醮以解禳之。但天师近日心粗，禄亦颇尽，某月日替苏州顾懋德家作斋文，错字甚多，上帝颇怒，奈何！”夫人惊醒，适天师在京，遂以此言告之。天师检顾家斋表，稿中果有误字，法官所写也，心为惊悸。
　　未几，夫人亡，天师亦亡。天师名存义。顾懋德者，辛未进士，官礼部郎中。
　　牛头大王
　　溧阳村民庄光裕，梦一怪，头上生角，敲门而进，谓曰：“我牛头大王也，上帝命血食此方。汝塑像祀我，必有福应。”庄醒，告知村民。村方病疫，皆曰：“宁可信其有。”纠钱数十千，起三间草屋，塑牛头而人身者坐焉。嗣后疫病尽痊，求子者颇效，香火大盛。如是数年。
　　村民周蛮子儿出痘，到庙，先具牲牢祀神，再掷卦，大吉。周喜，许演戏为谢。未数日，儿竟死。周怒曰：“我靠儿子耕田养我，儿死不如我死。”率其妻持锄钯撞牛头，碎其身，毁其庙。合村大惊，以为必有奇祸。自此寂然，牛头神亦不知何往。
　　水定庵牡丹
　　江宁二尹汪公易堂，访友古北口，路憩水定庵。庵中牡丹盛开，花大如斗。汪近前赏玩。庵僧戒：“勿折花，花有妖，能为祸。”汪素刚，笑曰：“我本不折花，既云有妖，当折而试之。”以手摘之，花左右旋转，坚如牛筋，竟不能断。取所佩刀截之，花未断而拇指伤，血涔涔下。汪惭且怒，以袍袖裹血，忍痛不言，乃左手ㄏ花头，而右手以刀截其根，竟断一枝。归畜瓶中，夸于人曰：“我今日获花妖矣。”将购药医手创，细视之，并无刀痕，袍袖上亦无血迹。
　　乌台
　　粤东肇庆府，即古端州，包孝肃旧治也。大堂暖阁后有黑井，覆对铁板，为出入所必经，相传包公纳妖于井。俗有“包收卢放马成湖”之谣，谓太守遇卢姓则妖出，遇马姓则井溢也。然千百年来，亦从无此二姓为守者。署东有高楼，号曰“乌台”，俗谓包公听断妖鬼皆坐此台。四面砖石封固，启则为祟。凡太守履任，必祀以少牢，无敢启视者。
　　前任安守有管厨人某，酒醉登楼巅，揭瓦窥之，见台中有三土堆，品字排列，如小坟状，中间小树一株，枝青叶绿，此外一无他物。方瞪视间，有黑气冲起，厨人自楼巅滚跌于地，颤汗交作，仅能言所见。至夕，狂叫而死。越日，安公暴染疯狂，鞭扑其妻，竟至身死；又手刃其爱妾，以此落职获谴。
　　越两任后，家弟香亭出守是郡，家信来为言若此。余闻而大怒，寄信云：“此说荒唐可也，若真有其事，则楼神不法甚矣，断非包公旧迹！弟何不拆而焚之？”
　　鬼娘堡
　　顺治乙酉，王师破建昌，明益王遁去。长史刘某，吴下人也，逃山中，不知所往。其子蓼萧，从吴门赴考归，有志寻亲。时藩府荒圮，莫可踪迹，乃祷于盱江张令公祠，梦神书“石氵祭”二字与之，醒而徨不知何地。遇一尼告曰：“石氵祭在闽广之交，阻兵难行。幸有曲径，七日可达。”
　　如其言，历尽危险，竟至其地。父母依村农姚氏居焉，母子相持而泣。父已死矣，乃持丧奉母而归。所居村名“见娘堡”，名已奇矣。尤奇者，长史避难时，携家谱一册自随，戊子岁，其母闻声出自箧中，以为鼠也，启视无有，闭则复燃。一日，见绯衣人数辈冉冉从箧中走出，益大惊，逾时而孝子至。
　　此事载姜桓溟文集中，韩尚书为之表墓。
　　鬼糊涂
　　乾隆三十九年，京师有无赖子韩六殴伤其父，刑部审明，下狱拟斩。侍郎某以所殴非致命处，意欲减等发落。大司寇秦公奏：“名分所关，理宜正法。”奉旨依议，遣刑部司狱司李怀中监斩。后三日，鬼附李身，口称：“诸大人业已宽我，而汝来斩我。我死不甘，故来索命。”闻者骇然，以为此鬼糊涂，然而李竟不起。
　　鬼势利
　　张八郎有所欢婢，婚后弃之。婢幽怨成疾，临死曰：“我不饶八郎！”语毕气绝。忽又张目曰：“八郎运甚旺，不能报仇，我捉八奶奶也中一样。”未二年，八郎夫人竟以产亡。
　　鬼相思
　　岳州张某，号“鬼三爷”，以其行三，为鬼所生故也。父某府学廪生，妻陈氏有色，忽凭妖，自称郧阳小神，白昼现形，与之交接。张虽同床，无故自离，若有梏其手足者。其家遍请符，毫无效验。三月后，陈氏受胎生子，空中群鬼啾啾争来作贺，掷下纸钱无数。张忿甚，将到龙虎山求救于天师。
　　忽一日，小神踉跄来，汗如雨下，语其妻曰：“‘吾几闯祸！昨夜入汝邻毛家偷其金盆，被他家所挂钟馗拔剑相逐，我惧，为所伤，不得已急走，将金盆掷在巷西池塘中，脱逃来此。汝速具酒，替我压惊。”次日，妻告张，张往毛府刺探，果失金盆，合家喧吵，将控官捉贼。张止之曰：“我有法替汝取来，作何谢我？”毛氏大喜，曰：“果得金盆，凭君取索。”张诡作念咒状，良久，唤毛氏家人径往塘所，命善泅者入水取之，果得金盆。
　　毛延张上座，问：“以何物作谢？”张笑曰：“我读书人，不受财帛，只须君家收藏书画与我一二件足矣。”其家尽出所藏，张选取文征明芙蓉一幅。其家觉谢礼太薄，心抱不安。张乃指壁上所挂钟馗像曰：“赐此画，凑成两件何如？”毛氏唯唯。张取归，悬空中，小神从此永不再来，但闻园中树上鬼哀哭三日。人称“鬼相思”云。
　　关神世法
　　康熙癸卯举人江，选某县令，丁忧妇。将起复时，梦有甲士来，自称周仓，服饰如今庙中所塑而少年无须，手持名帖，上写“治年家弟关某顿首拜”。惊醒大笑，以为关帝行此世法。未几，选山西解梁知县。往谒武庙，旁塑周仓，果少年无须者也，面貌恍如梦中。乃捐俸重修神庙，后竟卒于任所。江公即于九江太守之叔，太守为余言。
　　乡试弥封
　　皖江程叔才，名思恭，学问博雅，注陈检讨四六得名。以平时好古，不喜时文，其师唐赤子太史责之曰：“科名进身，非此不可。今岁入场之年，汝宜留意。”因强之诵读金、陈诸大家文，程唯唯，终非所好，《四书体注》等书，临场并不翻阅。
　　康熙戊戌科，江南首题《举贤才焉知贤才而举之》，次题《大哉圣人之道》。程三场毕，自言首篇颇得意，唐太史读之喜曰：“颇可望魁。”程急取案头《中庸》一看，愕然丧气曰：“不中用了。我只道‘大哉圣人之道’在‘礼仪三百、威仪三千’之下，故领题、出题俱承接此二句，今方知是开首第一句，则通身犯下矣，其不中尚复何言。”唐亦为之悼叹。
　　已而榜发，竟中第五名。唐不解所以得售之故，往见主试，将探问之。主试某，故唐公同年，一见笑曰：“今年科场中有笑语，兄知否？”唐问故，曰：“皇上有密旨，谓诸生关节都放在破承、领题、出题三处，今岁将此三处尽行弥封，故有程某文字领题、出题全行犯下，竟中五魁，将来磨勘，定受参罚，奈何？”唐笑而不言。后叔才先生果被吏部磨勘，罚停一科。
　　两汪土钅宏
　　顺治间，徽州汪日衡先生元旦梦行天榜：会元汪士钅宏。先生乃改名应之，竟终身不第。直至康熙某科，汪退谷先生中会元，榜名士钅宏。相隔四十馀年，日衡先生死久矣，孙某记乃祖之言，相与叹造化弄人，亦觉无谓。
　　雷击土地
　　康熙间，石埭令汪以斤素与其友林某交好。后林死，为石埭土地神，每夜间，阴阳虽隔，而两人来往如平生欢。土地私谓汪曰：“君家有难，我不敢不告，第告君后，恐我难逃天谴。”汪再三问，曰：“尊堂太夫人分当雷击。”汪大惊，号泣求救。土地曰：“此是前生恶劫，我官卑职小，如何能救？”汪泣请不已，神曰：“只有一法可救，汝速尽孝养之道，凡太夫人平日一饮一馔、一帐一衣，务使十倍其数，浪费而暴餮之，庶几禄尽则亡，可以善终，雷虽来无益也。”汪如其言，其母果不数年而卒。
　　又三年，天雨，雷果至，绕棺照耀，满房硫磺气，卒不下，破屋而出，飞击土地庙。塑像成泥。
　　张光熊
　　直隶张光熊，幼而聪俊，年十八，居西楼读书。家豪富，多婢妾，而父母范之甚严。七月七日，感牛郎织女事，望星而坐，妄想此夕可有家婢来窥读书者否？心乍动，见帘外一美女侧身立，唤之不应。少顷，冉冉至前。视之，非家中婢也。问：“何姓？”曰：“姓王。”问：“居何处？”曰：“君之西邻。晨夕见郎出入，爱郎姿貌，故来相就。”张喜，即与同榻。此后每夕必至。
　　有家僮伴宿，女谓张曰：“小奴不宜在此，可麾令远宿，听唤再至。”张遣奴，奴不肯，曰：“每夜闻郎君枕席间妮妮软语，疑有别故。老主人命奴调护郎君，不敢远离。”张无奈何，以其言告女。女曰：“无庸，将自困。”是夕，奴未睡熟，被一物攫去，绳缚之，挂西园树上，奴哀号求郎主救命。女笑曰：“伊果知罪，远避即赦之。如敢漏泄，被老主人知者，将倍令受苦。”奴唯唯。即时绳解，奴已在地矣。
　　居年余，张渐羸瘦，其父问奴，奴称郎处无他故，而意色惭沮。父愈疑，自至张斋前伺察。闻帐中有妇女声，蹋窗直入，揭帐无人，惟枕角有金簪一枝、山查花一朵。父念此地从无山查花，此必妖魅所致，怒将笞张。张不得已，以实告。父为迎名僧法官设坛禁咒。女夜间来哭谓张曰：“天机已泄，请从此辞。”张亦哀恸，临别问曰：“尚有相会期乎？”曰：“二十年后华州相见。”从此遂绝。
　　张随娶陈氏，登进士第，授吴江知县。推升华州知州，而陈氏卒。其父在家为续娶王某之女，送至华州官署。成婚却扇之夕，新人容貌，宛如书斋伴宿之人，问年纪，刚二十岁。或曰：“此狐仙感情欲而托生也。”语从前事，恰不记忆。
　　赵氏再婚成怨偶
　　雍正间，布政司郑禅宝妻赵氏有容德，与郑恩好甚隆，以瘵疾亡。临诀誓曰：“愿生生世世为夫妇。”卒之日，旗下刘某家生一女，生而能言，曰：“我郑家妻也。”刘父母大惊，以为怪，嗣后遂不复语。
　　八岁过亲戚家，路遇郑家奴骑马冲其车，怒曰：“汝郑四也，自幼卖身我家，何敢见我不下马？”郑奴愕然，因访至刘家，见女父母，具道生时之异。女归见郑四，因问：“汝主安否？”并询一切妯娌上下奴婢田宅事，历历如绘，有奴所不知而女悉知者。奴归，白之郑。郑亦至刘家，女谛视涕泣，絮语良久。时鄂西林相公以为两世婚姻，亦太平瑞事，劝郑续娶刘女。十四岁即行合卺之礼。时郑年六旬，白发飘萧，兼有继室。女嫁年馀，郁郁不乐，竟缢死。
　　袁子曰：情极而缘生，缘满而情又绝，异哉！
　　童其澜
　　绍兴童其澜，乾隆元年进士，官户部员外。一日，值宿衙门，与同官数人夜饮，忽仰天咤曰：“天使到矣！”披朝衣再拜俯伏。同官问：“何天使？”童笑曰：“人无二天，何问之有？天有敕书一卷，如中书阁诰封，云中金甲人捧头上而来，命我作东便门外花儿闸河神。将与诸公别矣。”言毕泣下，同官以为得狂易之疾，不甚介意。
　　次早，大司农海望到户部，童具冠带长揖辞官，具白所以。海曰：“君读书君子，办事明敏，如有病，不妨乞假，何必以神怪惑人？”童亦不辨，驾车归家，不饮不食，将家事料理。三日，端坐而逝。
　　东便门外居民闻连夜呼驺声，以为有贵官过，就视无有。花儿闸河神庙中道士叶某梦新河神到任，白皙微须，长不逾中人，果童公貌也。
　　镜山寺僧
　　钱塘王孝廉鼎实，余戊午同年。少聪颖，年十六举于乡。三试春官不第，有至戚官都下，留之邸中。偶感微疾，即屏去饮食，日啜凉水数杯，语其戚曰：“予前世镜山寺僧某也，修持数十年，几成大道。惟平生见少年登科者，辄心艳之；又华富之慕未能尽绝，以此尚须两世堕落，今其一世也。不数日当托生华富家，即顺治门外姚姓是也。君之留我不出都，想亦是定数耶！”其戚劝慰之，王曰：“去来有定，难以久留，惟父母生我之恩不能遽割。”乃索纸作别父书，大略云：“儿不幸客死数千里外，又年寿短促，遗少妻弱息，为堂上累。然儿非父母真子，有弟某乃父母之真子也。吾父曾忆某年在茶肆与镜山寺某僧饮茶事耶？儿即僧也。时与父谈甚洽，心念父忠诚谨厚，何造物者乃不与之后耶？一念之动，遂来为儿。儿妇亦是幼年时小有善缘。镜花水月，都是幻聚，何能久处？父幸勿以真儿视儿，速断爱牵，庶免儿之罪戾。”其戚问：“生姚家当以何日？”王曰：“予此生无罪过，此灭则彼生，不须轮回。”
　　越三日巳刻，索水盥漱毕，趺坐胡床，召其戚，欢笑如平时，问：“日午未？”曰：“正午。”曰：“是其时也。”拱手作别而逝。其戚访之姚家，果于是日生一子，家业骡马行，有数万金。
　　江秀才寄话
　　婺源江秀才号慎修，名永，能制奇器。取猪尿脬置黄豆，以气吹满，而缚其口，豆浮正中。益信“地如鸡子黄”之说。有愿为弟子者，便令先对此脬坐视七日，不厌不倦，方可教也。家中耕田，悉用木牛。行城外，骑一木驴，不食不鸣。人以为妖，笑曰：“此武侯成法，不过中用机关耳，非妖也。”置一竹筒，中用玻璃为盖，有钥开之。开则向筒说数千言，言毕即闭。传千里内，人开筒侧耳，其音宛在，如面谈也；过千里，则音渐渐散不全矣。
　　忽一日自投于水，乡人惊救之，半溺而起，大恨曰：“吾今而知数之难逃也。吾二子外游于楚，今日未时三刻，理应同溺洞庭。吾欲以老身代之。今诸公救我，必无人救二子矣。”不半月，凶问果至。此其弟子戴震为余言。
　●卷十四
　　勾魂卒
　　苏州余姓者，好斗蟋蟀，每秋暮，携盆往葑门外搜取，薄夜方归。
　　一日归晚，城门已闭，余惊骇无计，徘徊路侧。见二青衣远来，履橐橐有声，向余笑曰：“君此时将安归乎？我家离此不远，盍宿我家？”余喜从之。至则双扉大启，室中置旧书数部，磁瓶铜炉各一。余手持蟋蟀十数盆，腹饿甚，映灯而坐。二青衣各持酒脯来，相与对啖。隐隐闻病者呻吟乃众人喧杂声，余问故，二人曰：“此邻家患病者势甚迫故也。”
　　未几，漏下五鼓，二人相与耳语曰：“事宜办矣。”出靴中文书一通，谓余曰：“请君呵气纸上。”余不解其故，笑而从之。呵毕，二青衣喜，以脚跨屋上而舞，长丈余，皆鸡爪也。余大惊，正欲问之，二人不见，壁外哭声大作。余方知所遇非人，是勾魂鬼也。
　　天明，启户欲出，则门外扃锁甚固，不得出，乃大呼。丧家人惊，开锁入，以为贼也，争殴之。余具道所以，且指蟋蟀盆为证曰：“岂有行窃而携此累坠物者乎？”丧家人亦有相识者，始得免。所餐酒脯盘盒，俱丧家物也，竟不知从何处携入，己身亦不解从何而进。
　　赵西席
　　山东按察司白映棠，家延一西席，赵名康友，康熙丁卯孝廉，宾主师弟俱各相得。元宵张灯，彼此宴饮散，孝廉就寝书斋。次日薄午不起，有小僮户外窥之，见季廉头上插纸花双枝，两手反接，口微笑而目斜瞪，赤身僵立。僮大惊，唤主人蹋户入，则已死矣。当胸一圆洞，通于背，大如碗，中无心肝，不知被何物探去。插花反缚剥衣者，像牲牢之形，以戏之也。
　　杨四佐领
　　杨四佐领者，性直而和，年四十余，忽谓家人曰：“昨夜梦金甲人呼我姓名，云：‘第七殿阎罗王缺无人补，南岳神已将汝奏上帝，不日随班引见，汝速作朝衣朝冠候召。’予再三辞，金甲神曰：‘已经保奏，无可挽回，但喜所保者连汝共四人，或引见时上帝不用，则阳寿尚未绝。’言毕去。梦兆如此，决非偶然，家中可速制朝衣冠以待。”家人闻之，在疑信之间，犹未唤缝人为制衣也。是夕，金甲神又来曰：“命汝制新衣而缓懈，何耶？昨玉旨已降，点汝作阎罗，不必引见矣。”杨惊醒，急语家人毕，昏晕而逝。
　　俗例有接煞之说，至期，家人从俗行事。有百户胡姓者，晚来临奠，过杨所居巷口，见高灯旗纛中有蟒袍而盛服者，疑为巡城察院，侍立路侧。方谛视间，杨在车中大呼曰：“胡某毋恐，我阴间到任，少一判官，将仗君助我。”胡惊惧，自道：“亲老，不可即死。”杨曰：“我已奏上帝，事无可商。汝亲老，吾亦知之，当令我妹夫张某代汝养母。”言毕不见。
　　胡奔至家，深悔临奠之行，与其母相对悒悒。有叩门者持银一封曰：“我杨四佐领之妹夫张某也。昨梦阎罗王召去，命以五十金助汝家养膳之费。阎罗所命，不敢有违，故来奉赠，且速驾也。”胡自知将死，出外辞亲友，越三日卒。
　　蓝顶妖人
　　扬州商人汪春山，家畜梨园。有苏人朱二官者，色技俱佳，汪使居徐宁门外花园。一日，邻家失火，火及园，朱逃出巷。巷西有二美人倚门立，以手招之，朱遂入。二美自称亦姓汪，春山族妹也。语方浓，一豹裘而蓝顶者来，云是二美之父，年五十许，强朱为婿。朱虽心贪女美，而自诉家贫，无以为聘。蓝顶者云：“无妨，一切费用，我尽任之。”朱欲回苏告父母，蓝顶者云：“汝归苏可也，但吾女贪汝貌而为婚，自知非偶，切勿通知吾侄春山为嘱。”朱买舟，同抵阊门。语其父。父故木匠，亦以娶媳无力为辞。蓝顶者助钱二千为婚费，钱皆康熙通宝，朱丝穿。
　　二官携归，路遇数捕役尾之，曰：“此朱绳穿钱乃某绅宦家压箱钱，汝为盗验矣。”将擒送官。二官告以故。一市之人聚观，以为怪。且曰：“必见蓝顶者才释汝。”二官云：“吾岳翁以钱与我，原约今日为婚，少顷新人花轿至矣，君等伺之。”众以为然。果远远闻鼓乐声，四人皆红半臂舁花轿至。众人哄而往，揭帘，一青面獠牙者坐焉。众大骇，并役亦奔散。二官得脱于祸，急归家，则蓝顶者高坐堂中骂曰：“吾戒汝勿泄，而汝竟告众人，且聚而捕我，何昧良若是？”呼杖杖之，二女为哀求免。成婚匝月，偕还扬州。
　　又岁余，二女置酒谓二官曰：“缘尽矣，请郎还乡。”二官不肯，泣，二女亦泣。如是者数日，蓝顶者忽来驱逼其女，二官攀衣不放。蓝顶者怒，以手撮二官向空中掷之，冥然坠地，及醒，已在虎丘后山。
　　蒙化太守
　　无锡曹五辑为云南蒙化太守，其子某，庚午举人，江苏巡抚庄滋圃之门生。乾隆二十一年，无锡大疫，华剑光之子某素好行善，出古画数幅，托孝廉售之，嘱曰：“得八百金，为本邑埋葬死人之费。”曹带往苏州，以画呈庄公。庄念曹本义举，画亦佳，竟与八百金。曹归，以八十金付华曰：“价只此。”华无奈何，勉力补凑，得数棺，为瘗其暴骨者，余棺犹有待也。
　　未几，孝廉病卒。太守哀悼不已，焚牒于东岳神，自称：“居官清正，子无罪，不宜得此报。”归而假寐，见青衣人持东岳神帖请往。至大殿外，神迎于阶下曰：“公见责良是，但尔子近为不肖之行，屯人之膏，令千百人骨暴原野。公不信，可归至尔子书斋启笥视之。”言毕，命人拥一囚至，枷锁锒铛，即其子也，太守抱之哭。惊醒，急往其子书斋启笥，尚余七百余金。询其仆，方知鬻画匿价之事，其子媳亦未知也。太守自此哀子之思为之少衰。
　　店主还债
　　甘泉县役邹姓者，月夜过西门大街。夜已三鼓，路无行人，邹见槐树下小屋门开，一女倚门立。邹伪吃烟取火者就之，女勿避。邹喜，携女入屋，坐凳上密谈，约以次日复往。明早伺之，槐树下并无居人，一厝棺小屋也。从窗外窥，条凳宛然，凳上灰痕有两人并坐形迹，心知鬼迷，意忽忽不乐。
　　一日早起，谓其妻曰：“有人欠我银七两二钱，我将往索。”已而不反。次日，闻街前轰轰云：“某茶馆有人饮茶暴卒，馆主人报官，验无他故，饬店主人买棺殓之，招尸亲识认。”妻闻往视，果其夫也。问主人棺价，适符七两二钱之数。
　　许氏女报奶娘仇
　　杭州许某，业盐，家生女才四十日，忽遍身红肿而死。五日后，附魂于小婢，口称：“我为你家女儿，命不该死。实因奶娘不好，自家贪睡，将我放在大厅阶檐下，全不照管，被左邻开丧人家煞神走过，触犯而死。我今要向奶娘讨命。”许氏爷娘闻之悲泣，告以“奶娘乃海宁人，自汝死后，彼已去矣，从何处往报耶？”女云：“取身契看，便知住处。”如其言，乃注视良久曰：“勿劳爷娘，我自会往报，但烧纸船一只与我。”许家烧与之，婢蹶然起矣。嗣后奶娘存亡，许亦不复往问。
　　蛊
　　云南人家家畜蛊，蛊能粪金银，以获利。每晚即放蛊出，火光如电，东西散流。聚众噪之，可令堕地，或蛇，或虾蟆，类亦不一。人家争藏小儿，虑为所食。养蛊者别为密室，命妇人喂之，一见男子便败，盖纯阴所聚也。食男子者粪金，食女子者粪银。此云南总兵华封为予言之。
　　鸩人取香火
　　杭州道士廖明，募钱立圣帝庙塑像。开光之日，乡城男妇蜂集拈香。忽一无赖来，昂然坐圣帝旁，指像侮慢之。众人苦禁，道士曰：“不必，听其所为，当必有报。”须臾，无赖仆地，呼腹痛，盘滚不已，遂死，七窍血流。众大骇，以为圣帝威灵，香火大盛，道士以之致富。逾年，其党分财不匀出首：“去年无赖之慢神，乃道士贿之，教其如此。其死，乃道士先以毒酒饮之，而无赖不知也。”有司掘验其骨，果青黑色，遂诛道士，而圣帝香火亦衰。
　　科场二则
　　江西周学士力堂，癸卯乡试，题是“学而优则仕”一节，文思幽奥，房考张某不能句读，怒而批抹之，置孙山外。晚间，各房考归寝，张忽呓语不止，自披其颊曰：“如此佳文，而汝不知，尚忝然作房考乎！”自骂自击不止。家人以为中风，急请众房考来。检视之，得所抹周卷，读之，俱不甚解，乃曰：“试荐之何如？”大主考为礼部侍郎任公兰枝，阅而惊曰：“此奇文，通场所无，可以冠多士也！”会副主考德公阅文倦，假寐几上，伺其醒，告之。德公问：“何字号？”曰：“男字第三号。”德曰：“不必阅文，竟定解元可也。”任问故，曰：“我寝方酣，忽见金见甲神向我贺曰：‘汝第三儿子中解元矣。’今得‘男字三号’之卷，岂非其验耶！”言毕阅文，亦大加叹赏，遂定此科第一。榜填后，众问本房某梦中呓语之故，茫然不知。周后为福建巡抚，总督南河。
　　雍正丙午，江南乡试，其时骋各近省甲科司分校事，少年英俊。有张垒者，科分既久，自居前辈，性尤迂滞，每晚必焚香祝天曰：“垒衰年学荒，虑不称阅文之任，恐试卷中有佳文及其祖宗有阴德者，求神明暗中提撕。”众房考笑其痴，相与戏弄之：折一细竿，伺其灯下阅卷有所弃掷，则于窗纸外穿入挑其冠。如是者三。张大惊，以为鬼神果相诏也，即具衣冠向空拜，又祝曰：“某卷文实不佳，而神明提我，想必有阴德之故。如果然者，求神明再如前指示我。”众房考愈笑之，俟其将弃此卷，复挑以竿。张不复再阅，直捧此卷上堂，而两主司已就寝矣，乃扣门求见，告以深夜神明提醒之故。大主考沈公近思阅其卷曰：“此文甚佳，取中有馀，君何必神道设教耶？”众房考噤口不敢言。及榜发，见此卷已在榜中，各哗然，笑告张曰：“我辈弄君。”张正色曰：“此非我为君等所弄，乃君等为鬼神所弄耳。”众亦折服。
　　狸称表兄
　　六合老梅庵多狸，夜出迷人，在窗外必呼人字，称曰表兄。人相戒不答，则彼自去。有夏姓少年读书庵中，月夜闻呼，疑为人也，开窗答之。见一妇人招手，而貌颇粗恶，意欲相拒。竟被拥抱入室，扯脱下衣，大吸其势，精尽乃去。据云其力甚大，不能自主，且毛孔腥臊，所经之处，皆有馀臭，经月始散。
　　陆大司马坟
　　杭州陆大司马家方卜葬时，其子某听形家言，以千金买清波门外地。初下窆时，启得一棺，形制甚伟。众戚友咸劝毋动旧棺，别穿一穴。陆不可，曰：“我以重价买地，彼何人敢占我耶？”掘而弃之。
　　是夕，陆得病，自批其颊，口称葛老太太，云：“汝夺我安宅，以而父为尚书耶？我儿子亦前明侍郎也。”问：“为谁？”曰：“葛寅亮。于谊为乡亲，于科名为前辈。葬汝父，抛我骨，汝父安乎？”陆大司马夫人率全家注请延僧斋醮，烧纸钱十万，葛老太太似有允意。忽又作侍郎公语曰：“伤我母坟，不可逭也。”少顷，又作族祖梯霞先生口吻，从中说情。侍郎终不允，卒索其命去。
　　当鬼崇时，陆有戚舒十九者，新馆选翰林归，在旁劝曰：“陆某以价买坟，何名为夺？鬼在陆口骂曰：“后生小子，新得一官，敢来亻言？恐自身难保耳！”陆亡后月馀，舒亦亡。
　　鬼受禁
　　上虞令邢某，与妻素不睦，因口角批其颊，妻怒自缢。三日后，见形为祟，伺邢与妾卧，便吹冷风揭帐，或灭其灯。邢怒，请道士持咒作法，摄鬼于东厢，而以符封之，加官印焉，鬼竟不至。
　　亡何，邢调知钱塘，后任上虞者来开厢房，鬼得出，遂附一小婢身作祟如故。后任官呼鬼语曰：“夫人与邢公有仇，与小婢无涉，何故害之？”鬼曰：“非敢害丫鬟，我借附他身以便求公。”问：“何求？”曰：“送我到钱塘邢某处。”曰：“夫人何不自行？”曰：“我枉死之鬼，沿路有河神拦截，非公用印文关递不可，并求签两差押送。”问：“差何人？”曰：“陈贵、滕盛。”二人者，皆已故役也。后任官如其言，焚批文解送之。
　　邢公方在寝室晚膳，其妾忽倒于地大呼曰：“汝太无良！汝逼我死，乃禁我于东厢受饥饿耶！我今已归来，不与汝干休。”自此，钱塘署中日夜不宁。邢不得已，再请道士作法，加符用印，封移钱塘狱中。鬼临去呼曰：“汝太丧心！前封我于东厢，犹是房舍；今我何罪，而置我于狱乎？我有以报汝矣。”
　　未逾月，狱有重犯自缢死，邢因此被劾罢官。大惧，誓将削发为僧，云游天下。同寅官有捐资助其衣钵者，未及行而病卒。
　　狐鬼入腹
　　李鹤峰侍郎之子，字医山，辛巳翰林，能诗文，兼好宋儒理学。灯下读书，忽两女子绝美，来与戏狎，李不为动。少顷，李晚膳毕，忽腹中呼曰：“我附魂茄子上，汝啖茄即啖我也，我已居汝腹中，汝复何逃？”即灯下女子声。李自此两目瞠然，若迷若痴，或以手自批其颊；或大雨，首顶一石跪雨中，衣裳淋漓，不敢入内；或对人膜拜，拉之不起。面色黄瘦，日渐不支。
　　鬼常借李君手作字与人酬答。其同年蒋君士铨往视之，问：“汝貌甚佳，何不来诱我而必从李君耶？”李手书二字曰：“无缘。”蒋又问：“汝绝世佳人，何为居腹中污秽之地？”李手书二字骂曰：“下足。”
　　时江西巡抚吴公与侍郎善，乃招李往，为延张天师，设坛于滕王阁。斋三日，诵咒三日，其法官悬牌曰：“三月十五日拿妖。”临期，观者如堵，天师上坐，法官旁坐，令李跪，张其口向法师。法师伸两指入其口，撮而掷之，一小狐如猫从口中出，呼曰：“我为姊探信，不料被擒，姊慎毋出。”腹中应声曰：“唯。”方知腹中尚有一妖。
　　天师封符于坛，投之大江。李微觉神清，而腹中叹息之声大作，曰：“我与汝有宿世冤。因寻汝不着，故拉仙姑同来，不料反为彼祸，使我心转不安。我愈不饶汝矣。”言毕，腹痛不止。天师问法官：“李翰林可救乎？”法官取镜照其腹曰：“此是翰林前生冤鬼，非妖也。法不能治。”天师以告中丞，中丞亦无奈何，仍送李还家养病，遂卒。
　　怪诈人父
　　李玉双孝廉家有婢，名春云，颇有姿，年十五，李欲纳为妾，与其妻有成说矣。春云白日见瓦上一男子下，拥其髻而嗅之曰：“汝发甚香，当大贵，宜从我，勿从主人。主人处馆穷儒，虽中举，不过一教官终耳。你向主人言，命其让我，且供我酒馔，我便赘汝家。”玉双闻之大怒，然亦无如何。是夜，怪竟来与婢配合。婢求主人具酒馔，如其言，则日夜安宁；否则，飞砖掷瓦之祸毕作。玉双不得已，与人谋将此屋招人承买。玉双馆于望仙桥施氏，不常在家。一日者，商人孙耕文来看屋，敲门，有苍须老翁衣灰鼠袍出迎，摇手曰：“此屋是我祖遗，并未出卖，勿听小儿玉双妄语，私相授受，将来要受讼累。”孙大骇，走告玉双，责以“父在，子不得自专。”玉双曰：“先君亡已十余年，家中并无此翁。”乃知为怪所挪揄，冒认为父，彼此大笑。
　　自后，人知屋有怪，屡卖不成。玉双乃命婢父母领女还家，勿索身价。婢嫠面剪发，誓不肯归。其母虑为怪所害，以绳缚之，捆载还家，另嫁一士人。怪竟不来。
　　皂荚下二鬼
　　丹阳南门外吕姓者，有皂荚园，取利甚大。每结实时，吕氏父子守之，防有偷者。一夕月下，其父坐石上看树，树下有蓬发然从土中出，惧而不视，呼其子往曳之。有红衣女子闯然起，父惊仆地，其子狂奔入室。女追之，至大门，忽僵立不动，一足在门外，一足在门内。子大呼，家人持刀杖齐集，畏其冷气射人，俱不敢近。女子从容起行，伛身入床下，遂不见。其子持姜汤灌醒其父，扶以归，招邻人共掘床下，果一朱棺中有红衣女尸，如夜所见。嗣后，父子不敢看园守树矣。
　　逾三日，皂荚树下又有仆于地者，吕氏子亦灌醒之，问其由来，曰：“我西邻也，见君家皂荚甚多，无人看守，故来偷窃。不意见树下有无头人以手招我，我故骇而仆地。”其子又集人掘之，得黑棺，埋一无头尸，皆僵不腐。聚而焚之，其怪遂绝。
　　中山王
　　江宁布政司署，为徐中山王故府，中有宁安殿，供奉中山王像。一几一椅，灰高数寸，例不敢拭，拭者有灾。帐幕桌帏，俱以黄绫为之。乾隆四十年，方伯某上任之日，即往行香，心念中山王爵虽贵，亦人臣也，帷幔黄色，似乎太僭，命以红绫易之。是夕，火光照耀。急往视之，则一帐一帷，俱已焚尽，而几案丝毫无伤。细查并无引火之物，于是悚然怖惧，仍以黄色绫易之。
　　状元不能拔贡
　　状元黄轩自言：作秀才时，屡试高等。乙酉年，上江学使梁瑶峰爱其才，以拔贡许之。临试之日，头晕目眩，握笔一字不能下。梁不得已，以休宁县生员吴鹤龄代之，及榜出后，病乃霍然。从此灰心于功名，自望得一县佐州判官心足矣。后三年，竟连捷，以至廷试第一。而吴鹤龄远馆溧水，以伤寒病终，终于贡生。
　　谨权量
　　方敏悫公署直隶按察使时，饶阳民妇侯萧氏拒奸被杀，有周秋者迹可疑，而狡诈不肯吐实，悬案二载。公阅案牍尽三鼓，坐而假寐，梦一人持素纸，下宽上窄，缺左角，中有方孔，孔下有“谨权量”三字。寤后细思：“周”字下宽左缺，而“谨权量”三字皆“土”字在下，移土之文于方孔之上，则成“周”字，且月令“谨权量”三字乃秋政也，凶人为周秋无疑矣。一讯而服。此事载公行状中。
　　拘忌
　　有侍郎某，性多拘忌，每遇人谈有“死丧”二字，必作喷嚏以啐散之；路逢殡柩，则急往亲友家，解下衣帽，扑散数次，以为将晦气撒在人家，与己无与矣。又薛生白常往李侍郎家看病，清晨往，待至日午始地侍郎以面向内，以背向外，两公子扶之而行；坐定诊脉，口答病源，终不回顾。薛大骇，疑其面有恶疾，故不向客。问其家人，家人云：“主人貌甚丰满，并无恶疾，所以然者，以某日喜神方在东，故不肯背之而出。又是日辰巳有冲，故必正午方出耳。”
　　奇术
　　康熙间，成其范善风角。三藩之变，成为中书，凡千里外用兵之事，日有所奏，皆奇验，以此官至理藩院侍郎。常赴席东华门张参领家，已坐定矣，忽脱冠带置几上，谓主人曰：“我腹痛，将如厕。”出门呼其舆夫，飞奔而归。舆夫问故，摇手曰：“我与汝三人皆此日劫数中人，我不敢不到，故留衣冠以厌之。”言未毕，东华门火药局火发，延烧数十家，张参领家已为灰烬。
　　又有计小堂者，以妖言惑众，充发黑龙江。至旅店中，饭桌仄小，解差三人不能同坐，小堂以手扯之，顷刻桌长三尺。差役曰：“汝以当得罪，尚不悛改，而作此狡狯乎！”小堂怒而起，拉其所乘马送入墙内，仅留一尾在外摇摆。差哀求，乃拔其尾而出之。至配所，与某将军交善。一日，忽来泣曰：“缘尽矣，不知何时再见。”挥手作别。将军留之不可，但见小堂冉冉升空而去。将军速到彼帐中访之，则已死矣。
　　狐仙自缢
　　金陵评事街张姓屋西书楼三间，相传有缢死鬼，人不敢居，封锁甚密。一日，有少年书生盛衣冠而来，求寓其家。张辞以家无空屋，书生愠曰：“汝不借我，我自来居，日后冒犯无悔！”张闻其言，知为狐仙，诡云：“西边书房三间，可以奉借。”因此房有鬼，私心欲狐仙居为之驱除，然口不言其故。书生喜，揖谢而去。次日，闻楼中有笑语声，连日不断。张知狐仙已来，日具鸡酒供之。未半月，楼上寂然无声，张疑狐仙己去，将重封锁其门。上楼视之，有黄色狐自缢于梁上。
　　高白云
　　四川高白云先生，名辰，辛未翰林，长于天文占验之学，尝就馆于岳大将军家。宰娄县，观星象，知山东氛恶，已而果有王伦之事。未遇时，请乩仙问终身，仙赠诗云：“少时志业蛟潜壑，老去功名凤峙冈。”先生不解。后由祠部主事升凤阳府同知，未到任，卒。其子扶榇来江宁，厝于仪凤门外，方悟乩仙第二句之应。
　　梁观察梦应
　　广东梁兆榜观察，其族某，素奉佛，妻有娠，梦观音大士谓曰：“汝生子，可名兆榜，将来是三甲第八名进士。”惊醒，果生一男，夫妇甚喜，以兆榜名之，即为捐监，以待入场。及年长，顽蠢异常，不能识字，留监照无用，乃以与族侄，使下场，即观察也。果庚午、辛未连捷，会试，出侍郎双公门。将殿试时，双公欲为送表联于读卷官，观察辞曰：“门生先有梦兆，已定为三甲第八名进士。殿试前列，似难以人谋也。”双公笑而不信。殿试榜发，竟得二甲六十八名，双公愈笑其诞，观察亦疑梦之不足凭矣。是科进呈十卷，第一名为某相国之子，上改拔杭州吴鸿为状元，嫌二甲八十名太多，命分二十卷，置三甲，于是梁公仍为三甲第八名进士。双公叹曰：“《易》称‘圣人先天而天不违，’斯言信矣。”
　　大胞人
　　壬辰二月间，余过江宁县前，见道旁爬一男子，年四十馀，有须，身面缩小，背负一肉山，高过于顶，黄胀膨亨，不知何物。细视之，有小窍，而阴毛围之，方知是肾囊也。囊高大，两倍于其身，而拖曳以行，竟不死。乞食于途。
　　钱文敏公梦辛稼轩而生
　　钱文敏公维城，初名辛来，以其尊人梦辛稼轩而生公故也。改名后乃字稼轩，以存梦谶。乙丑科前四月，梦行天榜：状元李某，己为探花，榜眼不著姓名。后榜发，公为状元，而李某竟在二甲，以知县用，亦不可解。
　　鬼入人腹
　　焦孝廉妻金氏，门有算命瞽者过，召而试之。瞽者为言往事甚验，乃赠以钱米而去。是夜，金氏腹中有人语曰：“我师父去矣，我借娘子腹中且住几日。”金家疑是樟柳神，问：“是灵哥儿否？”曰：“我非灵哥，乃灵姐也。师父命我居汝腹中为祟，吓取财帛。”言毕，即捻其肠肺，痛不可忍。
　　焦乃百计寻觅前瞽者，数日后遇诸途，拥而至室，许除患后谢以百金，瞽者允诺，呼曰：“二姑速出！”如是者再。内应曰：“二姑不出矣。二姑前生姓张，为其家妾，被其妻某凌虐死。某转生为金氏。我之所以投身师父作樟柳神者，正为报此仇故也。今既入其腹中，不取其命不出。”瞽者大惊曰：“既是宿孽，我不能救。”遂逃去，
　　焦悬符拜斗，终于无益。每一医至，腹中人曰：“此庸医也，药亦无益。”且听入喉。或曰：“此良医也，药恐治我。”便扼其喉，药吐而后已。又曰：“汝等软求我尚可，若用法律治我，我先啮其心肺。”嗣后，每闻招僧延道，金氏便如万刃刺心，滚地哀号，且曰：“汝受我如此煎熬，而不自寻一死，何看性命太重耶？”
　　焦故彭芸楣侍郎门生，彭闻之，欲入奏诛瞽者。焦不欲声扬，求寝其事。金氏奄奄垂毙。此乾隆四十六年夏间事。
　　牛僵尸
　　江宁铜井村人畜一牝牛，十馀年生犊凡二十八口，主人颇得其利。牛老，不能耕，宰牛者咸请买之。主人不忍，遣童喂养，俟其自毙，乃掩埋土中。是夜，闻门外有击撞声，如是者连夕，初，不意即此牛。月馀，为祟更甚，闻吼声蹄响。于是一村之人皆疑此牛作怪，掘验之：牛尸不坏，两目闪闪如生，四蹄爪皆有稻芒，似夜间破土而出者。主人大怒，取刀断四蹄，并剖其腹，以粪秽沃潴之。嗣后寂然，再启土视之，牛朽腐矣。
　　袁州府署大树
　　江西袁州府署后园，有大树高十馀丈，每夜有两红灯悬其巅。或近视之，必有泥沙抛掷；春夏则蜈蚣蛇蝎下焉，人以故不敢狎亵。乾隆年间，有敏姓者来为太守，恶其为妖，召匠数人持刀斧伐树。宾僚妻子，无不谏者，太守不为动，自坐胡床，督匠伐树。树上飞下白纸一张，上有字数行，坠太守怀中。太守视之，色变而起，趣挥匠散。至今大树犹存，然终不知纸上作何语，太守亦终不为人言。
　　燧人钻火树
　　四川苗洞中人迹不到处，古木万株，有首尾阔数十围、高千丈者。邛州杨某，为采贡木故，亲诣其地，相度群树。有极大楠木一株，枝叶结成龙凤之形。将施斧锯，忽风雷大作，冰雹齐下，匠人惧而停工。
　　其夜刺史梦一古衣冠人来，拱手语曰：“我燧人皇帝钻火树也。当天地开辟后，三皇递兴，一万余年，天下只有水，并无火，五行不全。我怜君民生食，故舍身度世，教燧人皇帝钻木出火，以作大烹。先从我根上起钻，至今灼痕犹可验也。有此大功，君其忍锯我乎？”刺史曰：“神言甚是，但神有功亦有过。”神问：“何也？”曰：“凡食生物者，肠胃无烟火气，故疾病不生，且有长年之寿。自水火既济之后，小则疮痔，大则痰壅，皆火气熏蒸而成，然后神农黄帝尝百草、施医药以相救。可见燧人皇帝以前，民皆无病可治，自火食后，从此生民年寿短矣。且下官奉文采办，不得大木，不能消差，奈何？”神曰：“君言亦有理。我与天地同生，让我与天地同尽。我有曾孙树三株，大蔽十牛，尽可合用消差。但两株性恭顺，祭之便可运斤；其一株性倔强，须我谕之，才肯受伐。”
　　次日，如其言设祭施锯，果都平顺。及运至川河，忽风浪大作，一木沉水中。万夫曳之，卒不起。
　　鬼怕冷淡
　　扬州罗两峰自言能见鬼，每日落，则满路皆鬼，富贵家尤多。大概比人短数尺，面目不甚可辨，但见黑气数段，旁行斜立，呢呢絮语。喜气暖，人旺处则聚而居，如逐水草者然。扬子云曰：“高明之家，鬼瞰其室。”言殊有理。鬼逢墙壁窗板，皆直穿而过，不觉有碍。与人两不相关，亦全无所妨。一见面目，则是报冤作祟者矣。贫苦寥落之家，鬼往来者甚少，以其气衰地寒，鬼亦不能甘此冷淡故也。谚云“穷得鬼不上门”，信矣。
　　鬼避人如人避烟
　　两峰云：鬼避人如人之避烟，以其气可厌而避之，并不知其为人而避之也。然往往被急走之人横冲而过，则散为数段，须团凑一热茶时，方能完全一鬼，其光景似颇吃力。
　　卖蒜叟
　　南阳县有杨二相公者，精于拳勇，能以两肩负粮船而起。旗丁数百以篙刺之，篙所触处，寸寸折裂，以此名重一时。率其徒行教常州，每至演武场传授枪棒，观者如堵。
　　忽一日，有卖蒜叟龙钟伛偻，咳嗽不绝声，旁睨而揶揄之，众大骇，走告杨。杨大怒，招叟至前，以拳打砖墙，陷入尺许，傲之曰：“叟能如是乎！”叟曰：“君能打墙，不能打人。”杨愈怒，骂曰：“老奴能受我打乎？打死勿怨！”叟笑曰：“老人垂死之年，能以一死成君之名，死亦何怨！”乃广约众人，写立誓券，令杨养息三日。
　　老人自缚于树，解及露腹，杨故取势于十步外奋拳击之。老人寂然无声，但见杨双膝跪地叩头曰：“晚生知罪了。”拔其拳，已夹入老人腹中，坚不可出。哀求良久，老人鼓腹纵之，已跌出一石桥外矣。老人徐徐负蒜而归，卒不肯告人姓氏。
　　借棺为车
　　绍兴张元公，在阊门开布行。聘伙计孙某者，陕人也，姓诚谨而勤，所经算无不利市三倍，以故宾主相得。三五年中，为张致家资十万。屡乞归家，张坚留不许，孙怒曰：“假如我死，亦不放我归乎？”张笑曰：“果死，必亲送君归，三四千里，我不辞劳。”
　　又一年，孙果病笃，张至床前问身后事，曰：“我家在陕西长安县钟楼之旁，有二子在家。如念我前情，可将我灵柩寄归付之。”随即气绝。张大哭，深悔从前苦留之虐。又自念十万家资皆出渠帮助之力，何可食言不送？乃具赙仪千金，亲送棺至长安。
　　叩其门开，长子出见。告以尊翁病故原委，为之泣下，而其子夷然，但唤家人云：“爷柩既归，可安置厅旁。”既无哀容，亦不易服，张骇绝无言。少顷，次子出见，向张致谢数语，亦阳阳如平常。张以为此二子殆非人类，岂以孙某如此好人，而生禽兽之二子乎！
　　正惊叹间，闻其母在内呼曰：“行主远来，得毋饥乎？我酒馔已备，惜无人陪，奈何？”两子曰：“行主张先生，父执也，卑幼不敢陪侍。”其母曰：“然则非汝死父不可。”命二子肆筵设席，而己持大斧出，劈棺骂曰：“业已到家，何必装痴作态！”死者大笑，掀棺而起，向张拜谢曰：“君真古人也，送我归，死不食言。”张问：“何作此狡狯？”曰：“我不死，君肯放我归乎？且车马劳顿，不如卧棺中之安逸耳。”张曰：“君病既愈，盍再同往苏州？”曰：“君命中财止十万，我虽再来，不能有所增益。”留张宿三日而别，终不知孙为何许人也。
　　孙伊仲
　　常州孙文介公玄孙伊仲，赴江阴应试，舟泊于野。天将夕牟，路见古衣冠者问：“何去？”曰：“应试。”其人咤曰：“功名富贵，可袭取乎？水源木本，可终绝乎？此之不知，应试何为？”言毕不见。伊仲恍惚如梦，归至舟中。欲不应试，同人劝行，不得已，仍至江阴。患疟甚剧，莽热时，见古衣冠者又来曰：“尔无父，我无子，风雨霜露，哀哉伤心。”伊仲悚然，即买舟南归。以此言告本族，方知文介公本无子，嗣其宗人为子，后其家子孙皆嗣子所出，而嗣子之墓久不可考矣。赵恭毅公孙刑部郎中某代访得消息，墓为沈氏所占，乃为助钱议赎还之。此乾隆四十三年事。
　　●卷十五
　　姚端恪公遇剑仙
　　国初桐城姚端恪公为司寇时，有山西某以谋杀案将定罪。某以十万金赂公弟文燕求宽，文燕允之，而惮公方正，不敢向公言，希冀得宽，将私取之。
　　一夕者，公于灯下判案，忽梁上男子持匕首下，公问：“汝刺客耶，来何为？”曰：“为山西某来。”公曰：“某法不当宽。如欲宽某，则国法大坏，我无颜立于朝矣，不如死。”指其颈曰：“取。”客曰：“公不可，何为公弟受金？”曰：“我不知。”曰：“某亦料公之不知也。”腾身而出，但闻屋瓦上如风扫叶之声。
　　时文燕方出京赴知州任。公急遣人告之。到德州，已丧首于车中矣。据家人云：“主人在店早饭毕，上车行数里，忽大呼‘好冷风！’我辈急送绵衣往视，头不见，但血淋漓而已。”端恪题刑部白云亭云：“常觉胸中生意满，须知世上苦人多。”
　　吴髯
　　扬州吴髯行九，盐贾子也，年二十，将往广东某藩司署中赘娶。舟至滕王阁下，白昼见一女与公差来舟中，云：“寻君三世，今日得见面矣。”吴髯茫然不知所来。家人知为冤鬼，日以苕帚打其见处，无益也。从此吴髯言语与平时迥异。由江西以及广东，二鬼皆不去。
　　入赘之日，女鬼忽入洞房，索其坐位，与新人争上下，惟新人与吴髯闻其声，云“我本汉阳孀妇，与吴狎昵，逐订婚姻，以所畜万金与至苏州买屋开张布字号，订明月日来汉阳迎娶。不意吴挟金去，五年竟无消息。我因自经死，到黄泉哭诉，汉阳城隍移查苏州城隍，回批云：‘此人已生湖南。’寻至湖南诉城隍，又查明已生扬州，及至扬州，而吴又来广东。追至江西，始得相逢。今日婚姻之事，我不能阻，但须同享荣华”等语。新人大骇，白之藩台。不得已，竟虚其位待之，始得安然。鬼差口索杯箸求食，乃另设席相待。
　　阅一月，吴髯告归，买舟回扬，鬼亦索舆甚迫，欲随其舆以登舟。扬州士人早知此事而不信，于吴髯抵扬之日，填街塞巷，以待其归。见其四舆入城，前果二空舆，肩舆者亦觉其若有人坐。一时好事者作《再生缘》传奇。
　　阅半月，吴髯妻与女鬼约修道场七日，焚冥镪于琼花观中，劝之去，女鬼欣然诺之。其时鬼差已去，道场中设女魂牌于殿之西侧，每日吴髯妻设席亲祭。至第七日，大雨，遣家人往供。家人失足跌于路，即供以泥污之馔。鬼大嚷不止。吴髯责其家人，而髯妻又约以九日道场。圆满之。故女鬼向髯妻称谢，谓吴髯曰：“后十年来，再索汝命，我且暂去。”
　　髯惧，舍身为城隍役。至期，则白日睡去。至今扬之人皆知吴九胡子为活勾差。
　　麻林
　　长随麻林与李二交好，李以贫死，而林家资颇厚。一夕，梦李登其床责之曰：“我与汝平日两弟兄颇莫逆，今我死，无子孙，汝不以一豚蹄见祭我坟，何忍心也？”林唯唯许诺。李起身出户，而林犹觉胸腹上有物相压者，疑李魂未散。急起视之，乃一小猪压被上，尿矢淋漓，方知李魂附猪而来也，心大省悟。即缚小猪卖之，得二千文，为备酒肉，亲至其坟祭之。
　　鹤静先生
　　厉樊榭未第时，与周穆门诸人好请乩仙。一日，有仙人降盘书曰：“我鹤静先生也，平生好吟，故来结吟社之欢。诸君小事问我，我有知必告；大事不必问我，虽知亦不敢告。”嗣后，凡杭城祈晴祷雨、止疟断痢等事问之，必书日期，开药方皆验；其他休咎，则笔卧不动。每日祈请，但书“鹤静先生”四字。向空焚之，仙辄下降，有所唱和。诗尤清丽，和“雁”字至六十首，如是一年。
　　樊榭、穆门请与相见，拒而不许，诸人再四恳求，曰：“明日下午在孤山放鹤亭相候。”诸公临期放舟伺之，至日昃，无所见，疑其相诳，各欲起行。忽空中长啸一声，阴风四起，见伟丈夫须长数尺，纱帽红袍，以长帛自挂于石牌楼上，一闪而逝。疑是前朝忠臣殉节者也。自此乩盘再请亦不至矣。惜未问其姓名。
　　门户无故自开
　　孙叶飞先生掌教云南五华书院，正月十三夜，院门无故自开，枢限皆脱，以为大奇。次日，城中轰传家家门户昨晚皆无故自开，不知是何妖异。伺之月馀，大小平安，了无他故。
　　黄陵玄鹤
　　陕西黄帝陵向有两玄鹤，相传为上古之鸟，朔望飞鸣，居人可望不可即。乾隆初年，又有二小鹤同飞，羽色示黑。一日，忽空中飞下大雕，以翅扑小鹤，几为所伤。老鹤知之，双来啄雕，格斗良久，云雷交至。雕死崖石上，其大可覆数亩。土人取其翅当作屋瓦，荫庇数百家。
　　土地迎举人
　　休宁吴衡，浙江商籍生员。乾隆乙酉乡试，榜发前一日，其家老仆夜卧忽醒，喜曰：“相公中矣！”问：“何以知之？”曰：“老朴夜梦过土地祠，见土地神驾车将出，自锁其门，告我曰：‘向例省中有中式者，土地例当迎接。我现充此差，故将启行。汝主人，即我所迎也。’”吴闻之，心虽喜，终不信。已而榜发，果中第十六名。
　　孙烈妇
　　歙县绍村张长寿妻孙氏，父某，工武艺。孙自幼从父学年及笄，归长寿。长寿家贫，娶妇弥月即客浙西。有贼数人窥妇年少，夜往撬其门，将行不良。妇左手执烛，右手持梃与贼斗，贼被创仆地而逃。又一年，长寿病死，妇从容执丧事。既葬，闭户自缢。邻人以妇强死，惧其为祟，集僧作佛事超度之。夜将半，僧方诵经，见妇坐堂上叱曰：“我死于正命，并非不当死而死者，何须汝辈秃奴来此多事！”僧皆惊散。后村有妇某与人有私，将谋弑夫者，忽病狂呼曰：“孙烈妇在此责我，不敢！不敢！”嗣后合村奉孙如神。
　　小芙
　　黟北王氏妇梦美女子认己为男子而与之合，曰：“我番禺陈家婢小芙也。子前生为仆，与我有约而事露，我忧郁死，爱缘未尽，故来续欢。”妇醒即病颠，屏夫独居，时自言笑，皆男子亵语，忘己之为女身也。久之，小芙白昼现形，家人百计驱之，莫能遣。会邻舍不戒于火，小芙呼告王氏，得免于难。王家德之，听其安居年馀。一夕谓妇曰：“我缘已尽，且得转生矣。”抱妇大哭，称“与哥哥永诀”，妇颠病即已，后竟无他。
　　鬼宝塔
　　杭人有邱老者，贩布营生。一日取帐回，投宿店家，店中人满。前路荒凉，更无止所，与店主商量。主人云：“老客胆大否？某后墙外有骰子房数间，日久无人歇宿，恐藏邪祟，未敢相邀。”邱老曰：“吾计半生所行，不下数万里，何惧鬼为？”于是主人执烛，偕邱老穿室内行至后墙外，视之：空地一方，约可四五亩，贴墙矮屋数间，颇洁净。邱老进内，见卓椅床帐俱全，甚喜。主人辞出，邱老以天热，坐户外算帐。
　　是夕淡月朦胧，恍惚间似前面有人影闪过，邱疑贼至，注目视之，忽又一影闪过，须臾，连见十二影，往来无定，如蝴蝶穿花，不可捉摸。定睛熟视，皆美妇也。邱老曰：“人之所以畏鬼者，鬼有恶状故也。今艳冶如斯，吾即以美人视鬼可矣。”遂端坐看其作何景状。
　　未几，二鬼踞其足下，一鬼登其肩，九鬼接踵以登，而一鬼飘然据其顶，若戏场所谓“搭宝塔”者然。又未几，各执大圈齐套颈上，头发俱披，舌长尺余。邱老笑曰：“美则过于美，恶则过于恶，情形反覆，极似目下人情世态，看汝辈到底作何归结耳！”言毕，群鬼大笑，各还原形而散。
　　棺盖飞
　　钱塘李甲，素勇，夕赴友人宴，酒酣，座客云：“离此间半里，有屋求售，价甚廉，闻藏厉鬼，故至今尚无售主。”李云：“惜我无钱，说也徒然。”客云：“君有胆能在此中独饮一宵，仆当货此室奉君。”众客云：“我等作保。”即以明晚为订。”
　　次午，作队进室，安放酒肴，李带剑升堂，众人阖户反锁去，借邻家聚谈候信。李环顾厅屋，其旁别开小门，转身入，有狭弄，荒草蒙茸；后有环洞门，半掩半开。李心计云：我不必进去，且在外俟其动静。乃烧烛饮酒。
　　至三更，闻脚步声，见一鬼高径尺，脸白如灰，两眼漆黑，披发，自小门出，直奔筵前。李怒挺剑起，其鬼转身进弄，李逐至环洞门内。顷刻狂风陡作，空中棺盖一方似风车儿飞来，向李头上盘旋。李取剑乱斫，无奈头上愈重，身子渐缩，有泰山压卵之危，不得已大叫。其友伴在邻家闻之，率众入，见李将被棺盖压倒，乃并力抢出，背负而逃。后面棺盖追来，李愈喊愈追，鸡叫一声，盖忽不见。于是救醒李甲，连夜抬归，
　　次日，共询房主，方知后园矮室停棺，时时作祟，专飞盖压人，死者甚众。于是鸣于官，焚以烈火，其怪乃灭。李病月余始愈。常告人曰：“人声不如鸡声，岂鬼不怕人，反怕鸡耶？”
　　油瓶烹鬼
　　钱塘周轶韩孝廉，性豪迈。某年暑甚，偕七八人暮夜泛湖。行至丁家山下，一友曰：“吾闻净慈寺长桥左侧多鬼，曷往寻之？或得见其真面，可供一笑。”众相怂恿上岸，同行桥边，见扳夜网者挈鱼而走。孝廉熟视，是其管坟人也，乃云：“此网借我一用，明早奉还。”管坟人允之，遂付仆从肩驮此网而行。众友询故，孝廉云：“余将把南屏山下鬼一网打尽。”各大笑，遂拣山僻小路步去。
　　是夜月明如昼，见前林中有一妇，红衬白裙，举头看月。众友云：“此时夜深，必无女娘在外，是鬼无疑。谁敢作先锋者？”孝廉愿往，大步前进。相去半箭许，冷风吹来，妇人回身，满面血流，两眼倒挂。孝廉战栗，僵立不行，连声呼：“网来！网来！”众人向前，一网打去，不见形迹，网中仅得枯木尺许。携归，敲管坟者门，借利锯寸寸锯开，有鲜血淋漓。乃买主人点灯油一瓶，携上船尾，然火烹油，将锯断枯木送入瓶中，一时飞起青烟，竟成焦炭。
　　众人达旦入城告亲友云：“昨夜油瓶烹鬼，大是奇事。”
　　无门国
　　吕恒者，常州人，贩洋货为业。乾隆四十年，为海风所吹，舟中人尽没，惟吕抱一木板，随波掀腾，飘入一国。人民皆楼居，楼有三层者、五层者；祖居第三层，父居第二层，子居第一层，其最高者则曾高祖居之。有出入之户，无遮阑之门。国人甚富，无盗窃事。
　　吕初到时，言语不通，以手指画。久之，亦渐领解。闻是中华人，颇知礼敬。其俗分一日为两日，鸡鸣而起，贸易往来；至日午则举国安寝，日斜时起，照常行事，至戌时又睡矣。问其年，称十岁者，中国之五岁也；称二十者，中国之十岁也。吕所居处，离国王尚有千里，无由得见。官员甚少，有仪从者，呼为“巴罗”，亦不知是何职司。男女相悦为婚，好丑老少，各以类从，无搀越勉强致嗟怨者。刑法尤奇，断人足者亦断其足，伤人面者亦伤其面，分寸部位，丝毫不爽。奸人子女者，使人亦奸其子女。如犯人无子女，则削木作男子势伏，其臀窍。
　　吕居其国十有三月，因南风之便，附船还中国。据老洋客云：“此岛号“无门国”，从古来未有通中国者。
　　宋生
　　苏州宋观察宗元之族弟某，幼孤依叔，叔待之严。七岁时，赴塾师处读书，偷往戏场看戏，被人告知其叔，惧不敢归，逃于木渎乡作乞丐。有李姓者，怜而收留之，俾在钱铺佣工，颇勤慎，遂以婢郑氏配之。如是者九年，宋生颇积资财。
　　到城内烧香，遇其叔于途，势不能瞒，遂以实告。叔知其有蓄，劝令还家，别为择配。生初意不肯，且告叔云：“婢已生女矣。”叔怒曰：“我家大族，岂可以婢为妻？”逼令离婚。李家闻之，情愿认婢为女，另备妆奁陪嫁。叔不许，命写离书寄郑，而别娶于金氏。郑得书大哭，抱其女自沉于河。
　　越三年，金氏亦生一女。其叔坐轿过王府基，忽旋风刮帘而起，家人视之，痰涌气绝，颈有爪痕。是夜，金氏梦一女子披发沥血诉曰：“我郑氏婢也。汝夫不良，听从恶叔之言，将我离异。我义不再嫁，投河死。今我先报其叔，当即来报汝。夫与汝无干，汝无怖也。但汝所生之女我不能饶，以女易女，亦是公道报法。”妻醒，告宋生。生大骇，谋之友。友曰：“玄妙观有施道士，能作符驱鬼，俾其作法牒之酆都可也。”乃以重币赂施。施取女之生年月日写黄纸上，加天师符，押解酆都，其家果平静。
　　三年后，生方坐书窗，白日见此婢来骂曰：“我先拿汝叔迟拿汝者，为恶意非从汝起，且犹恋从前夫妻之情故也。今汝反先下手，牒我酆都，何不良至此？今我牒限已满，将冤诉与城隍神。神嘉我贞烈，许我报仇，汝复何逃？”宋生从此痴迷，不省人事。家中器具，无故自碎；门撑棍棒，空中乱飞。举家大惧，延僧超度，终于无益。十日内宋生死；十日外其女死；金氏无恙。
　　尸香二则
　　杭州孙秀姑，年十六，为李氏养媳。李翁挈其子远出，家只一姑，年老矣。邻匪严虎窥秀姑有色，借乞火为名，将语挑之。秀姑不从。乃遣所嬖某作饵，搔头弄姿，为蛊惑计。秀姑告其姑，姑骂斥之。严虎大怒詈曰：“女奴不承抬举，我不淫汝不止！”朝夕飞砖撬门。李家素贫，板壁单薄，绝少亲友，严又无赖，邻人无敢撄其锋，于是婆媳相持而哭。
　　一日者，秀姑晨起梳头，严与其嬖登屋上，各解裤挺其阳以示之。秀姑不胜忿，遂密缝内外衣重重牢固，而私服盐卤死。其姑哀号，欲告官，无为具呈者。忽有异香从秀姑所卧处起，直达街巷，行路者皆愕眙相视。严虎知之，取死猫死狗诸秽物罗置李门外，以乱其气，而其香愈盛。适有总捕厅某路过，闻其香而怪之，查问街邻，得其冤，乃告知府县，置严虎于法，而旌秀姑于朝。至今西湖上牌坊犹存。
　　荆州府范某乡居，家甚富，而早卒，子六岁，倚其姊以居。姊年十九，知书解算，料理家务甚有法。族匪范同欺其弟幼，屡来贷借，姊初应之；继为无厌之求，姊不能应。范同大怒，与其党谋去其姊，为吞噬计，乃俟城隍赛会时，沉其姊于河。又缚沉一钱店少年，以两带束其尸，报官相验，云：“平素有奸，惧人知觉，故相约同死。”县官信之，命棺殓掩埋而已。范氏家产尽为族匪所占。
　　逾年，荆州太守周钟宣到任，过范女坟，有异香从其坟起。问书役，中有知其冤者，为白其事，乃掘男女两坟验之。尸各如生，手足颈项皆有捆缚伤痕。于是拘讯范同，则数日前已为厉鬼祟死矣。太守具酒食香纸躬祭女坟，表一碣曰：“贞女范氏之墓。”冤白后，两尸俱腐化。
　　储梅夫府丞是云麾使者
　　储梅夫宗丞能养生，七十而有婴儿之色。乾隆庚辰正月，奉使祭告岳渎，宿搜敦邮亭。是夕，旅店灯花散采，倏忽变现，如莲花，如如意，如芝兰，喷烟高二三尺，有风雾回旋。急呼家童观之，共为诧异，相戒勿动。是夕，梦见群仙五六人招至一所，上书“赤云冈”三字，呼储为云麾使者。诸仙列坐松阴联句，有称海上神翁者首唱曰：“莲炬今宵献瑞芝。”次至五松丈人续曰：“群仙佳会飘吟髭。”又次至东方青童曰：“春风欲换杨柳。”旁一女仙笑曰：“此云麾使者过凌河句也，汝何故窃之？”相与一笑。忽灯花作爆竹声，惊醒。
　　唐配沧
　　武昌司马唐配沧，杭人也，素有孝行，卒于官。后五年其长子在亭远馆四川，长媳郭氏在杭病剧，忽作司马公语云：“冥司念我居官清正，敕为武昌府城隍。念尔等新作人家，我既无遗物与汝辈，斯妇颇勤俭，特来救护。但须至狮子桥觅刘老娘来，托他禳解。”
　　伊次子字开武者往觅得，邀至家中，即杭俗所称“活无常”也。问：“此病汝能救否？”答云：“我奉冥司勾捉，何敢私纵？今尔家太爷去向阎罗王说情，或得生亦未可定。”因问：“你见太爷何在？”答云：“此刻现在向灶神说情。”少顷曰：“太爷出门，想至冥府去了。”病者静卧不言，逾时曰：“太爷来。”病者即大声曰：“汝已得生，无虑也。”是时，视病者有亲友在座，郭氏作司马语，各道款洽，宛如生前。
　　其次子因跪请云：“父既为神，应预知休咎，儿辈将来究作何结局？”司马厉声曰：“做好人，行好事，自有好日，何得预问？”又云：“我今日为家私事勤劳庙中夫役，速焚纸钱，并给酒饭酬之。”语毕，病者仍复原音，病亦自愈。此乾隆二十年五月事，至今郭氏尚存。
　　裘文达公为水神
　　裘文达公临卒语家人曰：“我是燕子矶水神，今将复位。死后，汝等送灵柩江西，必过此矶，有关帝庙，可往求签。如系上上第三签者，我仍为水神。否则，或有谴谪，不能复位矣。”言终卒。家人闻之，疑信参半，苍头某信之独坚，曰：“公为王太夫人所生。太夫人本籍江宁，渡江时，曾求子于燕子矶水神庙。夜梦袍笏者来曰：‘与汝儿，并与汝一好儿。’果逾年生公。”公妻熊夫人挈柩归，至燕子矶，如其言，卜于关帝庙，果有第三签，遂举家大哭，烧纸钱蔽江，立木主于庙旁。旁有尹文端公诗碣。
　　予往苏州，阻风于此，乃揖其主而题壁曰：“燕子矶边泊，黄公垆下过。摩挲旧碑碣，惆怅此山阿。短鬓皤皤雪，长江渺渺波。江神如识我，应送好风多。”次日果大顺风。
　　庄生
　　叶祥榴孝廉云：其友陈姓家延西席庄生。八月间日暮，诸生课毕，陈姓弟兄弈于书斋，庄旁观之，倦，起身归家。
　　庄家离陈姓里许，须过一轿。庄生上桥失足跌地，急起趋家，扣门不应，仍返陈氏斋。陈弟兄弈局未终，乃闲步庭院。见轩后小门内有园亭，巨蕉无数，心叹主人有此雅室不作书斋。再数步，见小亭中孕妇临蓐，色颇美，心觉动。既而曰：“此东人内室见此不退，非礼也。”趋出，仍至斋中小坐。见主人棋为乃弟暗攻，主人他顾，若不觉者，代为通知。主人张皇似惊，仍复不睬。庄复大声呼曰：“不依我，全盘输了！”且以手到局上指告。陈氏兄弟惊惶趋内，灯为之熄。庄不得已，仍回家。至桥，复又一跌，起，赴家扣门，阍者纳焉。庄以前吹扣门不应之事罪其家人，家人曰：“前未闻也。”
　　庄次日赴馆，见灯盏在地，棋局尚存，恍然若梦。少顷，主人出曰：“昨夜先生去后，鬼声大作，甚至灭火，真怪事。”庄骇然，告以曾来教棋。东人曰：“吾弟兄并未见先生复至。”庄曰：“且有一证：我到尊府花园，见有临蓐夫人。”陈笑曰：“我家并无花园，何有此妇？”庄曰：“在轩后。”庄即拉陈同至轩后，有小土门，内仅菜园半亩，西角有一猪圈，育小猪六口，五生一毙，庄悚然大悟：盖过桥一跌，其魂已出；后一跌，则魂仍附体。倘不戒于淫，则堕入畜生道矣。
　　褐道人
　　国初，德侍郎某与褐道人善。道人精相术，言公某年升官，某年得红顶，某年当遭雷击，德公疑信参半。后升官一如其言，乃大惧，恳道人避雷击之法。道人故作难色。再四求之，始言：“只有一法。公于是日约朝中一二品官十余位，环坐前厅大炕上，公坐当中，过午时则免。”德公如其言。
　　至是日，天气清朗，将午，起黑云，风雨毕至，雷声轰轰，欲下复止。忽家人飞报：“老太太被雷摄至院中。”德公大惊，与各官急趋往扶，则霹雳一声，将炕击碎。视其中，有一大蝎，长二尺许，太夫人故无恙也。寻褐道人，已不见矣。始知道人即蝎精也，以术愚人，实以自卫，智亦巧矣。非雷更巧，则德公竟不知为其所用也。
　　佟<角奇>角
　　京师傅九者，出正阳门，过一巷，路狭人众，挨肩而行。一人劈面来，急走如飞，势甚猛。傅不及避，两胸相撞，竟与己身合而为一，顿觉身如水淋，寒噤不止，急投一缎店坐定。忽大言曰：“你拦我去路，可恶已极。”于是自批其颊，自捋其须。家人迎归，彻夜吵闹。或言：“有活无常佟犄角者能治之。”正将延请，而傅九已知之，骂曰：“我不怕铜犄角、铁犄角也。”
　　未几佟至，目视曰：“汝何处鬼，来此害人？速供来。不实供，叉汝下油锅！”傅瞪目不言，但切齿咋咋有声。其时男女观者如堵。佟倾油一锅，烧柴煎之，手持一铜叉，向傅脸上旋绕作欲刺状。傅果战惧，自供：“我李四也，凤阳人。迫于饥寒，盗发人坟，被人捉着。一时仓猝，用铁锹拒捕，连伤二人。坐法当斩，今日绑赴菜市。我极力挣脱逃来，不料此人拦住，心实忿忿，故与较论。”佟曰：“然则速去勿迟。”乃倚叉而坐。傅大哭曰：“小人在狱中两脚冻烂，不能行走，求赐草鞋一双。且求秘密，不教官府知道，再来捉拿。”傅家人即烧草鞋与之。乃伏地叩头，伸脚作穿状。观者皆笑。佟问：“何往？”曰：“逃祸须远，将奔云南。”佟曰：“云南万里，岂旦夕可至？半路必为差役所拿。不如跟我服役，可得一吃饭处也。”傅叩头情愿。佟出囊中黄纸小符焚之，傅仆地不动，良久苏醒，问之茫然。是日刑部秋审，访之，果有发墓之犯，已枭示矣，盖恶鬼犹不自知其已死也。
　　佟年五十馀，寡言爱睡，往往睡三四日不起。至其家者，重门以内，无寸芥纤埃。云其平日所服役者，皆鬼也。
　　淘气
　　永州守恩公之奴，年少狡黠，取名淘气。服事书房，见檐前流萤一点，光大如鸡卵，心异之。时天暑，赤卧床上，觉阴处蠕蠕有物动。摸视之，即萤火也。笑曰：“幺麽小虫，亦爱此物耶！”引被覆身而睡。夜半，有人伸手被中，扪其阴，且捋其棱角，按其马眼。其时身欲转折，竟不能动，似有人来交接者。良久，精遗矣。
　　次日，身颇倦惫，然冥想其趣，欲其再至，不以告人。日暮浴身，裸以俟之。二更许，萤火先来，光愈大，照见一女甚美，冉冉而至。奴大喜，抱持之，遂与绸缪。叩其姓氏，曰：“妾姓姚，父某，为明季知府，曾居此衙。妾年十八，以所慕不遂，成瘵而死。生时酷爱梨花，断气时嘱老母即葬此园梨树下。爱卿年少，故来相就。”奴方知其为鬼，举枕投之，大呼而出，径叩宅门。宅中妇女疑为火起，争起开门，见其赤身，俱不敢前。主人自出，叱而问之，奴以实告，乃命服以朱砂，且为着裤。
　　次日，掘梨树下，果得一朱棺，剖而视之，女色如生，乃焚而葬之。奴自此恂恂，不复狡黠。伙伴笑曰：“人不可不遇鬼，淘气遇鬼，不复淘气矣。”
　　白莲教
　　京山富人许翁，世居桑湖畔。娶新妇某，妆奁颇厚。有偷儿杨三者，羡之年余。闻翁送其子入京，新妇有孕，相伴惟二婢，乃夜入其室，伏暗处伺之。
　　至三更后，灯光下见有一人，深目虬须，负黄布囊，爬窗而入。杨念：吾道中无此人。屏息窥之。其人袖出香一枝，烧之于灯，置二婢所，随向妇寝处喃喃诵咒。妇忽跃起，向其人赤身长跪。其人开囊，出一小刀，剖腹取胎，放小磁罐中，背负而出，妇尸仆于床下。杨大惊，出户尾之。至村口一旅店，抱持之，大呼曰：“主人速来，吾捉得一妖贼！”众邻齐至，视其布囊，小儿胎血犹涔涔也。众大怒，持锹锄击之。其人大笑，了无所伤；乃沃以粪，始不能动。
　　及旦，送官刑讯，曰：“我白莲教也，伙伴甚多。”方知汉、湘一带胎妇身死者，皆受此害。狱成，凌迟其人，赏偷儿银五十两。
　　服桂子长生
　　吕琪从其兄官岭南司马，署有古井，夏夜纳凉，见井中有声然，升起数红丸，大如弹棋，疑有宝。次早，遣人缒下探焉，得隔年桂子数十粒，鲜赤可爱。琪戏以井水服焉，日七枚，七日而尽。顿觉精神强健，如服参者然，年九十馀。
　　伊五
　　披甲人伊五者，身矮而貌陋，不悦于军官。贫不能自活，独走出城，将自缢。忽见有老人飘然而来，问：“何故轻生？”伊以实告。老人笑曰：“子神气不凡，可以学道。予有一书授子，够一生衣食矣。”伊乃随行数里，过一大溪，披芦苇而入，路甚曲折，进一矮屋，止息其中，从老人受学。七日而术成，老人与屋皆不见。伊自此小康。
　　其同辈群思咀嚼之，伊无难色，同登酒楼，五六人恣情大饮，计费七千二百文。众方愁其难偿，忽见一黑脸汉登楼拱立曰：“知伊五爷在此款客，主人遣奉酒金。”解腰缠出钱而去。数之，七千二百也，众大骇。
　　与同步市中，见一人乘白马急驰而过。伊纵步追之，叱曰：“汝身上囊可急与我。”其人惶恐下马，怀中出一皮袋，形如半胀猪脬，授伊竟走。众不测何物，伊曰：“此中所贮小儿魂也。彼乘马者，乃过往游神，偷攫人魂无算。倘不遇我，又死一小儿矣。”俄入一胡同，有向西人家门内哭声嗷嗷，伊取小囊向门隙张之，出浓烟一缕，射此家门中，随闻其家人云：“儿苏矣。”转涕为笑。众由是神之。
　　适某贵公有女为邪所凭，闻伊名，厚礼招致。女在室已知伊来，形象惨沮。伊入室，女匿屋隅，提熨斗自卫。伊周视上下，出曰：“此器物之妖也，今夕为公除之。”漏三下，伊囊中出一小剑，锋芒如雪，被发跣足，仗之而入，众家人伺于院外。寻闻室中叱咤声，击扑声，与物腾掷声，诟詈喧闹声，良久寂然，但闻女叩首哀恳，不甚了了。伊呼灯甚急，众率仆妇秉烛入。伊指地上一物相示曰：“此即为祟者。”视之，一藤夹膝也。聚薪焚之，流血满地。
　　诸廷槐
　　嘉定诸廷槐家有再醮仆妇李姓者，忽鬼扼其喉，口称：“是汝前夫。我病时，呼茶索药，汝多不睬，以至气忿而亡。冥王以我阳数未尽，受糟蹋死，与枉死一般，不肯收留。游魂飘荡，受尽饥寒。汝在此饱食暖衣，我心不服，故扼汝喉，使汝陪我忍饥。”廷槐知为鬼所凭，上前手批其颊，鬼呼痛逃去。廷槐视其掌，黑如锅煤。
　　少顷，鬼又作闹，廷槐再打，妇无惧色，手亦不黑矣。骂曰：“你家主人初次打我，出我不意，故被他打痛。今我已躲入汝背脊骨窍中，虽用掌心雷打我，亦不怕也。”于是众家人代为请曰：“汝妻不过妇道有亏，事汝不周，并非有心杀汝，无大仇可报。况汝所生子女，赖渠改嫁后夫替你抚养，也算有良心。汝何不略放松手，俾其少进饮食。”鬼唯唯。妇觉咽喉一清，登时吃饭三碗。众人知其可动，乃曰：“主人替你超度何如？”鬼又唯唯。遂设醮延僧，诵《往生咒》。鬼去而复至曰：“和尚不付度牒，我仍不能托生也。”乃速焚之，鬼竟去而妇安矣。
　　当作闹时，最畏主人之少子，曰：“此小相公头有红光，将来必贵，我不愿见之。”或问：“可是诸府祖宗功德修来乎？”曰：“非也，是他家阴宅风水所荫。”问：“何由知？”曰：“我与鬼朋友数人常在坟间乞人祭扫之余，烛不敢上诸府坟，因陇上有热气一条，如火冲出故也。”
　　王都司
　　山东王某，作济宁都司。忽一日，梦南门外关帝庙周仓来曰：“汝肯修帝庙，可获五千金。”王不信。次夜，又梦关平将军来曰：“我家周仓最诚实，非诳人者，所许五千金，现在帝君香案脚下。汝须黑夜秉烛来，五千金可得。”王喜且惊，心疑香案下地有藏金，分应我得者，乃率其子持皮口袋往，以便装载。
　　及至庙中，天已黎明，见香案下睡一狐，黑而毛，两目金光闪闪。王悟曰：“得毋关神命我驱除此妖耶？”即与其子持绳索捆缚之，装放口袋中，负之归家。口袋中作人语曰：“我狐仙也，昨日偶醉，呕唾圣帝庙中，触怒神明，故托梦于君，教来收拾我。我原有罪，但念我修炼千年，此罪尚小，君不如放我出袋，彼此有益。”王戏问：“何以见谢？”曰：“以五千金为寿。”王心记周仓、关平两将军之言验矣，即释放之。
　　顷刻，变成一白须翁，唐巾飘带，言词温雅，蔼然可亲。王乃置酒设席，与谈过去未来事，且问：“都司穷官，如何能得五千金？”狐曰：“济宁富户甚多，俱非行仁义者，我择其尤不肖者，竟往彼家抛砖打瓦，使他头疼发热，心惊胆战。自然彼必寻求符，延请道士。君往说‘我能驱邪’，但书花押一个，向空焚之，我即心照而去，又闹别家。如此一月，则君之五千得矣。但君官爵止于都司，财量亦止五千金。过此以往，不必妄求。吾报君后，亦从此逝矣。”
　　未几，济宁城内外疫疠大作，鸡犬不宁，但王都司一到，便即安宁，遂得五千金。舍二百金修圣庙，祭奠周关两将军。乞病归里，至今小康。
　　●卷十六
　　杭大宗为寄灵童子
　　万近蓬奉斗甚严，每秋七月，为盂兰之会，与施柳南刺史同设道场。施能见鬼，凡来受祭者，俱能指为何人，且与言语。方立坛时，先书列死者姓名，向坛焚化。
　　万，故杭大宗先生弟子，忘书先生名。施见是夕诸公俱集，有人短白须，披丧纱袍，不冠而至，骂曰：“近蓬我弟子，今日设会，独不请我何也？”施素不识杭，不觉目瞪。旁一人曰：“此杭大宗先生也。”施向前揖问：“先生何来？”曰：“我前生是法华会上点香者，名寄灵童子，因侍香时见烧香女美，偶动一念，谪生人间。在人间心直口快，有善无恶，原可仍归原位。惟以我好讥贬人，党同伐异，又贪财，为观音所薄，不许即归原位。”因自指其手与口曰：“此二物累我。”问：“先生在阴间乐乎？”曰：“我在此无甚苦乐，颇散荡，游行自如。”问：“先生何不仍投人身？”杭以手作拍势，笑曰：“我七十七年人身，倏忽过去，回头想来，有何趣味？”曰：“先生何不仍求观音收留？”曰：“我坠落亦因小过，容易超度。可告知近蓬，替我念《秽迹金刚咒》二万遍，便可归原位。”问：“陈星斋先生何以不来？”曰：“我不及彼，彼已仍归桂宫矣。”语毕，上座大啖，笑曰：“施柳南一日不出仕，我辈田允兄大有吃处。”“田允”兄者，俗言鬼字也。
　　西江水怪
　　徐汉甫在江西见有咒取鱼鳖者。日至水滨，禹步持咒，波即腾沸，鱼鳖阵至，任择取以归。其法不可多取，约日需若干，仅给其值而已。
　　一日，偶至大泽，方作法，忽水面涌一物，大如猕猴，金眼玉爪，露牙口外，势欲相攫。其人急以蒙首走。物奔来，跃上肩，抓其额，人即仆地，流血晕绝。众咸奔救。物见众至，作声如鸦鸣，跃高文许遁去。人不敢捕，伤者亦苏。土人云：“此水怪也，以鱼鳖为子孙。吾食其子孙，故来复仇耳。其爪利，遇物破脑，非蒙首而得众力，则毙其爪下矣。”
　　仲能
　　唐再适先生观察川西时，有火夫陈某，粗悍嗜饮。一夕方醉卧，觉有物据其腹，视之，乃一老翁，髯发皆白，貌亦奇古，朦胧间不甚了了。陈以同伴戏己，不甚惊怖。时初秋，适覆单衾，因举以裹之，且挟以卧。晓曳衾，内有一白鼠，长三尺馀，已压毙矣。始悟据腹老人即此怪。按此即《玉策记》所云“仲能”，善相卜者，能生得之，可以预知休咎。
　　雀报恩
　　周之庠好放生，尤爱雀，居恒置黍谷于帘下饲之。中年丧明，饲雀如故。忽病气绝，惟心头温，家人守之四昼夜。苏云：初出门，独行旷野，日色昏暗，寂不逢人。心惧，疾弛数十里，见城外寥寥无烟火。俄有老人杖策来，视之，乃亡父也，跪而哀泣。父曰：“孰唤汝来？”答曰：“迷路至此。”父曰：“无伤。”导之入城。至一衙署前，又有老人纶巾道服自内出，乃亡祖也。相见大惊，责其父曰：“尔亦糊涂，何导儿至此！”叱父退，手挽之庠行。有二隶卒貌丑恶，大呼曰：“既来此，安得便去？”与其祖相争夺。忽雀亿万自西来，啄二隶，隶骇走。祖父翼之出，群雀随之，争以翅覆之庠。约行数十里，祖以杖击其背曰：“到家矣。”遂如梦觉，双目复明。至今无恙。
　　全姑
　　荡山茶肆全姑，生而洁白婀娜，年十九。其邻陈生美少年，私与通，为匪人所捉。陈故富家，以百金贿匪。县役知之，思分其赃，相与牵扭到县。县令某自负理学名，将陈决杖四十。女哀号涕泣，伏陈生臀上愿代。令以为无耻，愈怒，将女亦决杖四十。两隶拉女下，私相怜，以为此女通体娇柔如无骨者，又受陈生金，故杖轻扑地而已。令怒未息，剪其发，脱其弓鞋，置案上传观之，以为合邑戒。且贮库焉，将女发官卖。
　　案结矣，陈思女不已，贿他人买之，而己仍娶之。未一月，县役纷来索贿，道路喧嚷。令访闻大怒，重擒二人至案。女知不免，私以败絮草纸置裤中护其臀。令望见曰：“是下身累累者，何物耶？”乃下堂扯去裤中物，亲自监临，裸而杖之。陈生抵拦，掌嘴数百后，乃再决满杖。归家月余死，女卖为某公子妾。
　　有刘孝廉者，侠士也，直入署责令曰：“我昨到县，闻公呼大杖，以为治强盗积贼，故至阶下观之。不料一美女剥紫绫裤受杖，两臀隆然，如一团白雪，日炙之犹虑其消，而君以满杖加之，一板下，便成烂桃子色。所犯风流小过，何必如是？”令曰：“全姑美，不加杖，人道我好色；陈某富，不加杖，人道我得钱。”刘曰：“为父母官，以他人皮肉，博自己声名，可乎？行当有报矣！”奋衣出，与令绝交。
　　未十年，令迁守松江，坐公馆，方午餐，其仆见一少年从窗外入，以手拍其背者三，遂呼背痛不食。已而背肿尺许，中有界沟，如两臀然。召医视之，医曰：“不救矣，成烂桃子色矣。”令闻，心恶之，未十日卒。
　　奇勇
　　国初有二巴图鲁：一溺地地陷一尺，能自抓其发拔起身在空中高尺许，两足离地，移时不下。一在关外，被敌劫营，黑暗中已为敌断其首矣，刀过处，急以右手捺住头，左手挥刀，犹杀数十人而后死。
　　红毛国人吐妓
　　红毛国多妓。嫖客置酒召妓，剥其下衣，环聚而吐口沫于其阴，不与交媾也。吐毕放赏，号“众兜钱”。
　　西贾认父
　　钱塘铨部主事吴名一骐者，初举孝廉，入都会试，僦居旅次。有西贾王某来，云其父临终言，往生浙地某处为吴氏子。其终年即铨部生年也。又云昨晚其母又复示梦云：“汝父已至都中，现寓某处，汝何不往？”以故到此访问，乞一睹颜色。铨部因事属怪异，不肯出见。王贾痛哭遥拜而去。王贾甚富，并无所希冀而来者，以故人笑吴公之迂。吴作吏部主事数年死，死年二十八。
　　徐步蟾宫
　　扬州吴竹屏臬使，丁卯秋闱在金陵扶乩问：“中否？”乩批“徐步蟾宫”四字。吴大喜，以为馆选之征。乃榜发，不中。是年解元，乃徐步蟾也。
　　歪嘴先生
　　湖州潘淑聘妻未娶，以瘵疾亡。临终请岳翁李某来，要其未嫁之女守志，翁许之。潘卒后，翁忘前言，女竟改适。将婚之夕，鬼附女身作祟。有教读张先生者闻之，意不能平，竟上女楼，引古礼折之，以为女虽已嫁，而未庙见，尚归葬于女氏之党。况未嫁之女，有何守志之说。鬼不能答，但走至张前张口呵之，一条冷气如冰，臭不可耐。从此，女病愈，而张嘴歪矣。李德之，延请在家。合村呼“歪嘴先生”。
　　鬼衣有补褂痕
　　常州蒋某，在甘肃作县丞。乾隆四十五年，甘肃回回作乱，蒋为所害，三年音耗断矣。其侄某，开参店于东城。忽一日午后，蒋竟直入，布裹其头，所穿衣有钉补褂旧痕，告其侄曰：“我于某月日为乱兵所害，尸在居延城下，汝可遣人至其处棺殓载归。”指其仆曰：“此小儿亦是劫数中人，我现在阴间雇用之，每年给工食银三两。”其侄大惊，唯唯听命。鬼命小僮取火吃烟，旋即不见。侄即遣人载其棺归，启视之：头骨斫作数块，身着红青缎褂，隐隐有补褂一方痕迹。
　　孙方伯
　　孙涵中方伯为部郎时，居京师之樱桃斜街，房宇甚洁。忽有臭气一道，从窗外达于中庭。嗅而迹之，乃从后苑井中出。夜三鼓，众人睡尽，有连呼其老仆姓名者。听之，隐隐然亦出自井中。孙公怒而填之，怪亦竟绝。
　　卖冬瓜人
　　杭州草桥门外有卖冬瓜人某，能在头顶上出元神。每闭目坐床上，而出神在外酬应。一日，出神买鲞数片，托邻人带归交其妻。妻接之，笑曰：“汝又作狡狯耶！”将鲞挞其头。少顷，卖瓜者神归，以顶为鲞所污，徨床侧，神不能入，大哭去，尸亦渐僵。
　　柳如是为厉
　　苏州昭文县署，为前明钱尚书故宅。东厢三间，因柳如是缢死此处，历任封闭不开。
　　乾隆庚子，直隶王公某莅任，家口多，内屋少，开此房居妾某氏，二婢作伴；又居一妾于西厢，老妪作伴。未三鼓，闻西厢老妪喊救命声，王公奔往，妾已不在床上。寻至床后，其人眼伤额碎，赤身流血，觳觫而立，云：“我卧不吹灯，方就枕，便一陈阴风吹开帐幔，遍体作噤。有梳高髻披大红袄者揭帐招我，随挽我发，强我起。我大惧，急逃至帐后，眼目为衣架触伤。老驱闻我喊声，随即奔至，鬼才放我，走窗外去。”合署大骇，虑东厢之妾新娶胆小，亦不往告。
　　次日至午，东厢竟不开门。启入，则一姬二婢俱用一条长带相连缢死矣。于是王公仍命封锁此房，后无他异。
　　或谓：柳氏为尚书殉节，死于正命，不应为厉。按《金史·蒲察琦传》：琦为御史，将死崔立之难，到家别母。母方昼寝，忽惊而醒。琦问：“阿母何为？”母曰：“适梦三人潜伏梁间，故惊醒。”琦跪曰：“梁上人乃鬼也。儿欲殉节，意在悬梁，故彼鬼在上相候。母所见者，即是也。”旋即缢死。可见忠义之鬼用引路替代，亦所不免。
　　捧头司马
　　如皋高公岩，为陕西高陵令，其友某往探之。去城十里许，日已薄暮，恐不能达，见道旁废寺：正室封扃；西偏屋二楹，内有小门通正室，门亦封扃。某以屋尚整洁，遂借宿焉。沽酒少饮，解衣就寝。其仆出与守寺道人同宿东边之耳房。
　　时当既望，月明如昼，某久不成寐。忽闻正室履声橐橐，小门砉然顿开，见有补褂朝珠而无头者就窗下坐，作玩月状。某方惊，其人转身内向，若有见于某者，旋即走还正室中。某急起开门遁，而门外锁已为其仆倒扣去。某大呼，喑不能声，其仆弗应。某无措，遂夺窗出。窗外有墙缭之，又不克越，近窗高树一株，乃缘之而上。俯视窗下，则其人已捧头而出，仍就前坐，以头置膝，徐伸两指拭其眉目，还以手捧之安置顶上，双眸炯炯，寒光射人。是时，某已魂飞，不复省人事矣。
　　次晨仆入，不见主人，遍寻之，得于树上。急拨其腕，交抱树柯，坚不可解。久之始苏，犹谓鬼之来攫己也。问之道人，云：“二十年前，宁夏用兵，有楚人为同知者，解粮误期，为大帅所戮。柩行至此，资斧告绝，遂寄寺中。今或思归，见形于客乎！”某白高，高因捐俸为赉柩资，并寓书于楚，令其子领归。
　　驱鲎
　　吴兴卞山有白鲎洞，每春夏间即见，状如匹练，起空中游漾无定。所过之下，蚕茧一空，故养蚕时尤忌之。性独畏锣鼓声。明太常卿韩绍曾命有司挟毒矢逐之，有《驱鲎文》载郡志，近年来作患尤甚。
　　乾隆癸卯四月，有范姓者具控于城隍。是夜，梦有老人来曰：“汝所控已准，某夜当命玄衣真人逐鲎。但鲎鱼司露有功，被害者亦有数，彼以贫故，当示之罚。尔等备硫磺烟草在某山洞口相候可也。”
　　范至期集数十人往。夜二鼓，月色微明，空中风作，见前山有大蝙蝠丈许飞至洞前，瞬息，诸小群集者不下数十。每一蝙蝠至，必有灯一点，如引导状。范悟曰：“是得非所谓玄衣真人乎！”即引火纵烧烟草。俄而洞中声起，如潮涌风发，有匹练飞出，蝙蝠围环若布陈然，彼此搏击良久，乡民亦群打锣鼓，放爆竹助之。约一时许，匹练飘散如絮，有青气一道向东北而去，蝙蝠亦散。
　　次早往视：林莽间绵絮千馀片，或青或白，触手腥秽，不可近。自是鲎患竟息。
　　海中毛人张口生风
　　雍正间，有海船飘至台湾之彰化界。船止二十余人，赀货颇多，因家焉。逾年，有同伙之子广东人投词于官，据云：某等泛海开船，后遇飓风，迷失海道，顺流而东。行数昼夜，舟得泊岸，回视水如山立，舟不可行，因遂登岸，地上破船、坏板、白骨不可胜计，自分必死矣。不逾年，舟中人渐次病死，某等亦粮尽。余豆数斛，植之，竟得生豆，赖以充腹。一日者，有毛人长数丈，自东方徐步来，指海水而笑。某等向彼号呼叩首。长人以手指海，若挥之速去者。某等始不解，既而有悟，急驾帆试之。长人张口吹气，蓬蓬然东风大作，昼夜不息，因望见鹿仔港口，遂收泊焉。彰化县官案验得实，移咨广省，以所有资物按二十余家均分之，遂定案焉。
　　后有人云：此名海阐，乃东海之极下处，船无回理，惟一百二十年方有东风屈曲可上。此二十余人恰好值之，亦奇矣。第不知毛而长者又为何神也。
　　卞山地陷
　　乾隆乙巳，湖州大旱，西门外下塘地陷数丈，民居屋脊与地相平，屋中人破瓦而出，什物一无损坏。河中忽亘起土埂，升出白光一道，望龙溪而去，怪风随之。溪中渔舟数十，俱为白光所迷。俄顷风定，舟俱聚一处，而白光亦不见矣。时有方老人者，年九十馀，自云少年时见渔舟捕得白鳝一条，重五六斤，不敢匿，献之乌程令某。适令前一夕梦见一白衣女子来告云：“某苕上水神也，为陈皇后守宫门，明日有厄求救。”次日见鳝而悟，仍命放入河中。今土中白光，得毋即此物欤！考西门外与迎禧门相连，南朝陈武帝之后为其父母营葬于卞山，起民夫开地道而出，葬后仍行封闭。然则地之陷亦有由矣。
　　鬼逐鬼
　　桐城左秀才某，与其妻张氏伉俪甚笃。张病卒，左不忍相离，终日伴棺而寝。
　　七月十五日，其家作盂兰之会，家人俱在外礼佛设醮，秀才独伴妻棺看书。忽阴风一阵，有缢死鬼披发流血拖绳而至，直犯秀才。秀才惶急，拍棺呼曰：“妹妹救我！”其妻竟勃然掀棺而起，骂曰：“恶鬼，敢无礼犯我郎君耶！”挥臂打鬼，鬼踉跄逃出。妻谓秀才：“汝痴矣，夫妇钟情一至于是耶！缘汝福薄，故恶鬼敢于相犯，益同我归去投人身，再作偕老计耶？”秀才唯唯，妻仍入棺卧矣。秀才呼家人视之，棺钉数重皆断，妻之裙犹夹半幅于棺缝中也。不逾年，秀才亦卒。
　　柳树精
　　杭州周起昆作龙泉县学教谕，每夜，明伦堂上鼓无故自鸣。遣人伺之，见一人长丈馀，以手击鼓。门斗俞龙素有胆，暗张弓射之，长人狂奔而去。次夜寂然。后两月，学门外起大风，拔巨柳一株。周命锯之为薪，中有箭横贯树腹，方知击鼓者此怪也。龙泉素无科目，是年中一陈姓者。
　　折叠仙
　　浒市关有陈一元者，弃家学道。购一精舍，独坐其间，内加锁钥。初辟粥饭，继辟果蔬，但饮石湖之水。命其子每月饷水一壶，次月往视，则壶仍置门外而水已干，乃再实其壶以进焉。
　　孙敬斋秀才闻而慕之，书一纸条贴壶盖上问可见否并请许见日期，心惴惴，恐不许也。次月往探，壶上批纸尾云：“二月初七日，可来相见。”孙大喜，临期，与其子偕往，见一元年仅四十许，而其子则已老矣。孙问：“修道从何下手？”曰：“汝且静坐片时，自数其心所思想处。”孙坐良久，一元问：“汝可起几许念头？”曰：“起过七十二念。”一元笑曰：“心无所寄，求静反动，理之常也。汝一个时辰起七十二念，不可谓无恨气，可以学道。”遂教以饮水之法曰：“人生本自虚空而来，因食物过多，致身体坚重，腹中秽虫丛起，易生痰滞。学道者先清其口，再清其肠。饿死诸虫以荡涤之，水为先天第一真气。天地开辟时，未有五行先有水，故饮水为修仙要诀。但城市水浑，有累灵府，必取山中至清之水，徐徐而吞，使喉中喀喀有响，然后甘味才出。一勺水，可度一昼夜。如是一百二十年，身渐轻清，并水可辟，便服气御风而行矣。”孙问一元：“何师？”曰：“余三十年前往太山烧香，遇一少年，貌其灵俊，能预知阴晴，因与一路偕行。少年背负一锦匣，每至下店，必向匣絮语片时，然后安寝。心大惊疑，凿壁窥之：见少年放匣几上，整冠再拜，一老人从匣中笑坐而起，双眸炯炯，白须飘然。两人相与密语，听不可解，但闻‘有窃盗者、有盗窃者’八字而已。夜三更，少年请曰：‘先生可安寝乎？’老人颔之，遂将老人折叠如纸绢人一般，装入匣中矣。次日，少年知余窥见，故告我来历，许我为弟子而传以道也。”孙抱一元试之，连所坐椅，仅三十斤。孙以两女未嫁故，乞假而归，假满再往。
　　余见之于震泽张明府署中，具道如此。是戊申二月初十日也。
　　仙人顶门无发
　　癸巳秋，张明府在毗陵遇杨道人者，童颜鹤发，惟顶门方寸一毛不生。怪而问之，笑曰：“汝不见街道上两边生草，而当中人所践踏之地不生草乎？”初不解所谓，既而思之，知宰门地方故是元神出入处，故不生发也。道人夜坐僧寺门外，僧招之内宿，决意不可。次早视之，见太阳东升，道人坐墙上吸日光。其顶门上有一小儿，圆满清秀，亦向日光舞蹈而吞吸之。
　　香虹
　　吴江姜某，一子一女，其子娶新妇刘氏。刘性柔婉，不能操作。有婢香虹者，素诡谲，因与其女日夜媒蘖其短，刘恨不能伸。来时嫁资颇丰，为其姑逼索且尽。未期年，染病床褥。姑谓其痨也，不许其子与见。刘抑郁死。
　　忽一日，其女登床自批其颊，历数其生平之恶，且云：“姑使我不与郎见，亦是姻缘数尽，然尔辈用心何太酷耶？”如是数日。为设醮，亦不应。姜与其妻婉求之，乃曰：“翁待吾厚，姑亦老悖，此是香虹之过，我不饶他。”香虹在侧忽瞪目大呼，两手架空而行，若有人提之者，坠下则已毙矣。其女依然无恙。此乾隆五十三年正月事。
　　阎王升殿先吞铁丸
　　杭州闵玉苍先生，一生清正，任刑部郎中时，每夜署理阴间阎王之职。至二更时，有仪从轿马相迎。其殿有五，先生所以莅，第五殿也。每升殿，判官先进铁弹一丸，状如雀卵，重两许，教吞入腹中，然后理事，曰：“此上帝所铸，虑阎罗王阳官署事有所瞻徇，故命吞铁丸以镇其心，此数千年老例也。”先后照例吞丸。审案毕，便吐出之。三涤三视，交与判官收管。所办事晨起辄忘；即记得者，亦不肯向人说，但劝人勿食牛肉，多诵《大悲咒》而已。
　　到任三月，忽一日晨起召诸亲友而告曰：“吾今而知小善之不足为也。昨晚吾表弟李某死，生魂解到，判官将其生平作官恶迹，请寄地狱审定拟罪，再详解东岳。余心恻然，将狱牌安放几上，再三目李。李自诉平生不食牛肉，作官时禁私宰尤严，似可以此功德抵销他罪。余未作声，判官驳云：此之谓“恩足以及禽兽，而功不至于百姓”也。子不食牛肉，何以独食人肉？’李云：‘某并未食人肉。’判官曰：‘民脂民膏，即人肉也。汝作贪官，食千万人之膏血，而不食一牛之肉，细想小善可抵得大罪否？’李不能答。余知李素诵《大悲咒》，为阴司所最重，因手书‘大悲咒’三字在掌上以示之。李竟茫然，不能诵一字。余为代诵数句，满堂判官胥役一齐跪听，西方赫然似有红云飞至者。然而铁丸已涌起于胸中，左冲右撞，肠痛欲裂矣。余不得已急取狱牌加朱，放李狱中，肠内铁丸始定，方理别案而归。”
　　诸亲友因问：“到底牛肉可食乎？”先生曰：“在可食不可食之间。”人问故，曰：“此事与敬惜字纸相同，圣所未戒，然不过推重农重文之心，充类至义之尽，故禁食之者，慈也。然‘天地不仁，以万物为刍狗’，此语久被老子说破。试想春蚕作丝，衣被天子，以至于庶人。其功比牛更大，其性命比牛更多，而何以烹之煮之，抽其腹肠而炙食之，竟无一人为之鸣冤立禁者，何耶？盖天地之性人为贵，贵人贱畜，理所当然，故食牛肉者，达也。”
　　万佛崖
　　康熙五十年，肃州合黎山顶忽有人呼曰：“开不开？开不开？”如是数日，无人敢答。一日，有牧童过，闻之，戏应声曰：“开。”顷刻砉然，风雷怒号，山石大开，中现一崖，有天生菩萨像数千，须眉宛然。至今人呼为“万佛崖”。章淮树观察过其地亲见之。
　　大力河
　　孙某作打箭炉千总，其所辖地阴雨两月。忽一日雨止，仰天见日光，孙喜，出舍视之。顷刻，烟沙蔽天，风声怒号，孙立不牢，扑地乱滚，似有人提其辫发而颠掷之者，腿脸俱伤。孙心知是地动，忍而待之。食顷，动止，起视，人民与自家房屋全已倾圮。有一弟逃出未死，彼此惶急。
　　孙老于居边者，谓弟曰：“地动必有回潮，不止一次，我与汝须死在一处。”乃各以绳缚其身，两相拥抱。言未毕，而怪风又起，两人卧地，颠播如初。幸沙不眼，见地裂数丈：有冒出黑风者，有冒出火光如带紫绿二色者，有涌黑水臭而腥者，有现出人头大如车轮、目夹夹斜视四方者，有裂而仍合者，有永远成坑者。兄弟二人竟得无恙，乃埋葬全家，掘出货物，各自谋生。
　　先三月前，有疯僧持缘簿一册，上写“募化人口一万”。孙恶其妖言，将擒之送县，僧已立一杨柳小枝上，曰：“你勿送我到县，送我塞大力河水口可也。”言毕不见。是年地动日，四川大力河水冲决，溺死万余人。
　　●卷十七
　　白骨精
　　处州地多山，丽水县在仙都峰之南，土人耕种，多有开垦到半山者。山中多怪，人皆早作早休，不敢夜出。时值深秋，有田主李某到乡刈稻，独住庄房。土人恐其胆怯，不敢以实告，但戒昏夜勿出。一夕，月色甚佳，主人闲步前山，忽见一白物踊而来，棱テ有声，状甚怪。因急回寓，其物已追踪而至。幸庄房门有半截栅栏可推而进，怪不能越。主人进棚胆壮，月色甚明，从栅缝中细看，乃是一髑髅咬撞栅门，腥臭不可当。
　　少顷鸡鸣，见其物倒地，只白骨一堆。天明，亦不复见。问之土人，曰：“幸足下遇白骨精，故得无恙。若遇白发老妇，假开店面，必请足下吃酒。凡吃其烟者，从无生理。月白风清之夜，常出作祟，惟用苕帚可以击倒之。亦终不知何怪。”
　　鼋壳亭
　　乾隆二十年，川东道白公，以千金买一妾，挂帆回任，宠爱异常。舟过镇江，月夜泊舟，妾推窗取水，为巨鼋所吞。主人悲恨，誓必得鼋而后已，传谕各渔船协力搜拿，有能得巨鼋者赏百金。船户争以猪肚羊肝套五须钩为饵，上系空酒坛，浮于水面，昼夜不寐。
　　两日后，果钓得大鼋，数十人拽之不能起，乃以船缆系巨石磨盘，用四水牛拖之，跃然上岸，头如车轮。群以利斧斫之，滚地成坑，喳喳有声，良久乃死。破其腹，妾腕间金镯尚在。于是碎其身，焚以火，臭闻数里。一壳大数丈，坚过于铁，苦无所用，乃构一亭，以鼋壳作顶，亮如明瓦窗。至今在镇江朝阳门外大路旁。
　　怪怕讲理
　　苏州富翁黄老人者，年过八十，独处一楼。忽见女子倚门而望，老人壮年曾有爱女卒于此楼，疑是女魂，置之不问。次晚又见，则多一男子矣。至第三日，一男一女，跨身梁间，两目下注。老人故作不见，俯首看书。其男子乃下，直立老人旁。老人笑问曰：“足下是鬼耶，此来甚差！我年已八十馀，死乃旦夕事，不久与君为同类，何必先蒙过访？若是仙耶，何不请坐一谈？”怪不答，但长啸，四面楼窗齐开，阴风袭人。老人唤家人上楼，怪亦不见。
　　后数月，二媳一孙皆死，仅存一小婢。老人恐此女身后无依，乃赠与西席华君为妾，生三子。现在浙江临海县华公署中。此事华秋槎明府为余言。
　　娄真人错捉妖
　　松江御史张忠震，甲辰进士。书房卧炕中，每夜鼠斗，作闹不止。主人厌其烦，烧爆竹逐这，不去；打以火枪，亦若不知。张疑炕中有物，毁之，毫无所见。书室后为使女卧房，夜见方巾黑袍者来与求欢。女不允，旋即昏迷，不省人事。主人知之，以张真人玉印符放入被套覆其胸。是夕鬼不至，次日又来作闹，剥女下衣，污秽其符。
　　张公怒，延娄真人设坛作法。三日后，擒一物如狸，封入瓮中，合家皆以为可安。是夜，其怪大笑而来曰：“我兄弟们不知进退，竟被道士哄去，可恨！谅不敢来拿我。”淫纵愈甚。主人再谋之娄，娄曰：“我法只可行一次，第二次便不灵。”张无奈何，每晚将此女送入城隍庙中，怪乃去。一回家，则又至矣。
　　越半年，主人深夜与客奕棋，天大雪，偶推窗漱口，见窗外一物，大如驴，脸黑眼黄，蹲伏阶下。张吐水正浇其背，急跳出窗外逐之，怪忽不见。次早，女告主人曰：“昨夜怪来，自言被主人看见，天机已露，请从今日去矣。”自此怪果绝。
　　陈姓妇啖石子
　　天台县西乡赛会迎神，神袍微皱，有妇人姓陈者为扶熨之。晚归，见金甲神自称将军拥众至，仪卫甚盛，云：“汝替我整衣，有情于我，今娶汝为妻。”带点心与啖，皆河子石也。妇人啖时，甚觉软美。小者从大便出，大者仍从口内吐出，吐出则坚硬如常石子矣。父兄俟其来时，使有勇者与格斗。良久，妇人曰：“伤其锤柄矣。”次日至野庙中，  有五通神所执金锤有伤，乃毁其庙，神亦寂然。
　　天台县缸
　　天台县署中，到任官空三堂而不居，让与一缸居之，相传为前朝故物。缸有神灵，能知人祸福。凡县尹到任，必行三跪九叩礼祭之，否则作祟。官当升迁，则缸先凭空而起，若有系之者；当降革，则缸先下降，渐入土中。平是缸离地寸许，从不着土。余心疑焉。
　　壬寅春，游天台山，地主钟公醴泉邀饮署内，酒后言曰：“署中二古物，盍往一观？”书室西有老桂参天，旁悬一匾，乃明天启四年邑宰陈命众题额。转过三堂，则缸神所居，其大如鼓，一黄沙粗缸耳，中有小穴。吏云：“此神口也，牲血涔涔，皆历年来所享鸡豕。”余以扇击之，声铿然；以竹片试其底，毫不能入，并非离在者。钟公骇然，余笑曰：“我击之，我试之，缸当祸我，不祸君也。”已而寂然。此缸载《天台县志》中。
　　木姑娘坟
　　京师宝和班，演剧甚有名。一日者，有人骑马来相订云：“海岱门外木府要唱戏，登时须去。”是日班中无事，遂随行。至城外，天色已晚。过数里荒野之处，果见前面大房屋，宾客甚多，灯火荧荧然微带绿色，内有婢传呼云：“姑娘吩咐，只要唱生旦戏，不许大花面上堂，用大锣大鼓，扰乱取厌。”管班者如其言。自二更唱起，至漏尽不许休息，又无酒饭犒劳。帘内妇女，堂上宾客，语嘶嘶不可辨，于是班中人人惊疑。大花面顾姓者不耐烦，竟自涂脸扮《关公借荆州》一出，单刀直上，锣鼓大作。顷刻，堂上灯烛灭尽，宾客全无。取火照之，是一荒冢，乃急卷箱而归。
　　明早询土人，曰：“某府木姑娘坟也。”
　　雷诛王三
　　常州王三，积恶讼棍也。太守董怡曾到任，首名访拿，王三躲避。其弟名仔者，武进生员，正在娶亲，新人入门，而差役拘王三不得，遂拘其弟往，管押班房。王三知家属已去，则官事稍松，乃夜入弟室，冒充新郎，与弟妇成亲。
　　次日，差役带其弟上堂。太守见是柔弱书生，愍其无辜，且知其正值新婚，作速遣还。宽限一月访拿王三。其弟入室慰劳其妻，妻方知此是新郎，昨所共寝者非也，羞忿缢死。其岳家要来吵闹，而赧于发扬，且明知非新郎之罪，乃曰：“我家所赔赠衣饰，须尽入棺中，我才罢休。”新郎舅姑哀痛不已，一一从命。王三闻之，又动欲念，伺其攒殡之处，往发掘之。开棺，妇色如生，乃剥其下衣，又与淫污。污毕，取其珠翠首饰藏裹满怀，将奔上路。忽空中霹雳一声，王三震死，其妇活矣。
　　次早，管坟人送信于其弟家，迎归完娶。太守闻之，命斫王三骨而扬其灰。
　　铁匣壁虎
　　云南昆明池旁农民掘地得铁匣，匣上符篆不可识，旁有楷书云“至正元年杨真人封”。农民不知何物，椎碎其匣，中有壁虎寸许，蠕蠕然似死非死。童子以水沃之，顷刻，寸许者渐伸渐长，鳞甲怒生，腾空而去。暴风烈雨，天地昏黑，见一角黑蛟与两黄龙空中攫斗，冰雹齐下，所损田禾民屋无算。
　　图公为神
　　乾隆己丑，两淮盐院图公思阿到任，清操卓然，每日用三百文。遇商人和平坦易，慈爱谆谆，人以为百馀年来无此好盐政也。年七十三殁。前三日，遍召幕客戚友曰：“吾将归去，君等助我摒挡鹾务，以便交代后人。”众咸疑之，以为谰语。公笑曰：“吾岂斯人者哉！”临期，自草遗本毕，沐浴冠带，趺坐而逝。
　　三七之期，群商往哭，其妾某夫人遣人问曰：“诸位老爷可知道天下有思州府否？”曰：“有，此州在广西省。未知夫人何故问之？”曰：“妾昨夜梦老爷托梦云：‘我将往思州府作城隍，上帝所命。’”于是众商哗然，知图公果为神，又不知何缘宦此远方也。
　　随园琐记
　　余姨母王氏得疾将死，忽转身向里卧，笑吃吃不止。其女问之，曰：“我闻袁家甥将补廪，故喜。”时余犹附生也。姨卒之次年，竟以岁试第三补廪。
　　先君子亡时，侍者朱氏亦病，呼曰：“我去！我去！太爷在屋瓦上唤我。”时先君虽卒，而朱氏病危，家人虑其哀伤，并未告知，俄而亦死。方信古人升屋复魂之说，非无因也。
　　阍人朱明死矣，复苏，张目伸手索纸钱曰：“我有应酬之用。”为烧之，自始瞑。
　　甲戌秋，余病危，见白面小僮戴缨帽跪床下，持一单幅，上书“家政条条，人口寥寥”八字。余念此鬼戏我也，我亦戏之。是午饮胡椒汤，胸次稍宽，乃口号续云：“可怜小鬼，只怕胡椒。”僮一笑去矣。当热重时，觉床中有六七人纵横杂卧，或我不欲呻吟而被教之，或我欲静卧而彼摇之。热减，则人渐少，热减尽，仍然一我而已。方信三魂六魄之说，亦属有之。
　　至于梦兆，有不可解者。余祖旦釜公好道术，梦至一山顶，有八人饮酒，如俗所画八仙状貌。余祖至，群仙不起。余祖戏曰：“八个仙人，十五只脚。”李跛大怒，持杖将击。群仙呼曰：“速谢罪！”拉余祖跪谢，而杖已至腰，曰：“与汝三年。”惊醒后，腰上凸起如鸡卵，群医罔效，溃裂三年，竟卒。余戏谓：“跛奴与我家不共戴天。”每见跛像，必痛詈之，亦复不能作祟。
　　姊夫王贡南祈梦于少保坟，梦一僧，状狞恶，持棍追击。贡南狂奔，见前面群僧数十，围坐草上。贡南求救，众僧拉贡南入草中，而四围膜手向外。追僧至，索贡南不得，喝曰：“无情种子，留他作甚？大众闪开，领吾一棍。”贡南惊醒，至今无验。
　　余幼时，梦束数百万笔为大桴，身坐其上浮于江，亦至今无验。又立春日，梦关帝绿袍长须立空中，以左手擒我，右手持雷，从脐击入，如烈火钻灼。痛醒，腹犹热也。或以为关帝戊午生，余亦戊午得科之故，终属强解。
　　壬子乡试，将赴科考，是日五更，梦遇门斗李念先于路，摇手曰：“勿去，勿去。相公科考不取，遗才不取，须大收方取耳。”是时科考，遗才最宽，余自问必不至此，后一如其言。因念补廪录科，事甚小而机先动，及后登进士，入词林，改县令，杳无预兆，何也？
　　广西鬼师
　　广西信奉鬼师，有陈、赖二姓，能捉生替死，病家多延之。至则先取杯水覆以纸，倒悬病者床上，翌日来视，其水周时不滴者，云可救。或取雄鸡一只，贯白刃七八寸入鸡喉，提向病人身，运气诵咒。咒毕，鸡口不滴血者，亦云可救。拔刃掷地，鸡飞如故。若滴下点水及鸡血者，辞去勿救。其可救者，设一坛，挂神鬼像数十幅，鬼师作妇人妆，步罡持咒，锣鼓齐作。至夜，染油纸作灯，至野外呼魂，其声幽渺。邻人有熟睡者，魂即应声来。鬼师递火与之，接去后，鬼师向病家称贺，则病者愈，而来接火之人死矣。解之之术，但夜闻锣鼓声，以两脚踏土上，便无所妨。陈、赖二家以此致富，其堂宇层层阴黑，供鬼神像甚多。
　　余婶母患病，呼赖鬼师视之。赖持剑捕鬼，房中有物，如大蝙蝠，投入床下。赖用掌心雷击之，火倒出烧赖须。赖大怒，令煎一锅桐油，书符烧之。以手搅锅中油，闻床下鬼啾啾求饶，久之而绝，婶病果愈。
　　一日者，陈鬼师为某家呼魂，见蓝衣女冉冉来。逼视之，即其所生女来接火。陈大惊，掷火于地，以掌击其背。急归视女，女方睡惊觉，云：“梦中闻爷呼，故来。”所衣蓝布衫上，手掌油迹宛然。
　　桂林魏太守女病危，夫人延陈鬼师视之，陈索百金为谢。太守素方严，拘而杖之，将置之狱。鬼师笑曰：“杖我毋后悔。”方杖鬼师，女忽于床上呼曰：“陈鬼师命二鬼杖我臀，拉我入狱！”夫人大恐，力劝放之，许以重谢，陈曰：“业为祟鬼所惊，吾力不能。”女竟死。
　　马家坟
　　伊都拉，年二十一，入直羽林。假日，猎芦沟桥之西，见群雀飞入林际，因驰马纵鹰攫之。雀惊散，少年将往收鹰，见深林内有人臂鹰而立，以右手刷其羽毛。谛视之，自手至足，皆枯骨也。骇而奔告诸仆从，弹以鸟枪，枯骨人不见。
　　伊收鹰。行里许，望见高楼大厦，以为贵人庄院，各下马。见老妇人冉冉来，戴大髻，衣杏黄袍，锦靴素袜，婢数人，向伊呼曰：“汝非某家郎乎？余为汝中表姑。既至此，何不过我？”伊趋前问起居曰：“某以当差内府，不识大人居址，请往候安。”老妇先行，招诸仆从曰：“汝辈俱来少息。”入等，堂宇深邃，老妇趺坐榻上，与语近事，甚悉。呼其女出见，曰：“汝妹也，年十八矣。”伊见其貌美，心为之动。老妇曰：“郎君远猎，得毋渴乎？”食以瓜，大倍于常，并赐诸从者，皆叩头谢出。侍者引至左旁，与女子坐语良久。
　　俄而，一靴服丈夫冠珊瑚顶孔雀翎昂然自外入，少年起，执手问讯。坐定，丈夫曰：“顷于树林内得鹰绝佳，甚爱之，忽有何人放火枪，几为所中，鹰逸去，可惜！”伊闻之，始悟为鬼，默不敢语。因诡请如厕，出门上马而驰，仆从六七人，各色若死灰。行数十步，回望之，松楸宿草而已。询之士人，曰：“此马家坟也。昔有马将军者，以阵亡，暨其夫人并一女同葬于此。”
　　天厨星
　　曹能始先生饮馔极精，厨人董桃媚尤善烹调。曹宴客，非董侍则满座为之不欢。曹同年某督学蜀中，乏作馔者，乞董偕行。曹许之，遣董。董不往，曹怒逐之。董跪而言曰：“桃媚，天厨星也，因公本仙官，故来奉侍。督学凡人，岂能享天厨之福乎？尔来公禄将尽，某亦行矣。”言毕，升空向去，良久影逝。不逾年，曹竟不禄。
　　梦中联句
　　曹少时过太平书坊，得《椒山集》归。夜阅之，倦，掩卷卧。闻叩门声，启视，则同学迟友山也。携手登台，仰见明月，友山赋诗云：“冉冉乘风一望迷。”曹云：“中天烟雨夕阳低。来时衣服多成雪。”迟云：“去后皮毛尽属泥。但见白云侵冷月。”曹云：“何曾黄鸟隔花啼。”迟云：“行行不是人间象。”曹云：“手挽蛟龙作杖藜。”吟罢，友山别去。学士归语其妻，妻不答；转呼仆，仆亦不应。复坐北窗，取《椒山集》掀数页，回顾已身卧竹床上，大惊，始知梦也。惊醒，起视《椒山集》，宛然掀数页，而次日友山讣至。
　　碧眼见鬼
　　河南巡抚胡公宝泉，眼碧色，自幼能见鬼物。九岁，犹不言，尚记前生事。能言后，不复记矣。自言人间街衢堂怀，在在有鬼，惟朝廷午门内无人，菜市口刑人处，鬼尤丛集。遇人气盛，避之而行；衰弱，则摩肩而过。或有所揶揄者，其人必病。午前犹不甚出，午后道路纷纷。然其举止，率皆卑琐龌龊，无昂伟正大者。
　　公一生不肯入庙，神佛见之，往往起立。尝述所经历者：尊莫尊于东岳大帝，卤簿繁盛；奇莫奇于金将军，遍体金色，毛孔闪闪，生万道金光；丑莫丑于狭面神，身长三尺，面长四尺，阔止五六寸，令人对之欲呕。他如如来、仙子、关公、蒋侯，皆未之见也。
　　幼时过土地祠，旁塑牛头鬼，公践其角。鬼随归家，以角抵公卧床，震撼不已。随患疟，牛压其胸，太夫人祭之方去。人问：“胡公官贵，何神佛见之尚起立，而牛头贱鬼乃敢揶揄之耶？”余答之曰：“惟是神是佛，正直聪明，故知其为贵人正人而敬之。牛则无知也，何敬之有？”
　　公抚河南时，朔日行香，未至庙，忽低头持扇遮面。司道迎接打恭，岸然不答。公素谦，一旦改常，司道大疑。越一日，乘间问曰：“公某日行香如有意拒绝我等者，得毋有所开罪乎？”公曰：“非也。前日见庙前有天蓬神两位被河神锁系，求我说情。我若允许，则彼原有罪；如不允，则天蓬神缠扰不清，故佯为不见而过之耳。”
　　龙母
　　常熟李氏妇，孕十四月，产一肉团，盘曲九折，莹若水晶。惧，弃之河，化为小龙，擘空而去。逾年，李妇卒，方殓，雷雨晦冥，龙来哀号，声若牛吼。里人奇之，为立庙虞山，号“龙母庙”。乾隆壬午夏，大旱，牲玉既罄，卒无灵，桂林中丞以为大戚，其门下士薛一瓢曰：“何不登堂拜母乎”牲牢祷龙母庙，翌日雨降。
　　清凉老人
　　五台山僧，号清凉老人，以禅理受知鄂相国。雍正四年，老人卒。西藏产一儿，八岁不言。一日剃发，呼曰：“我清凉老人也，速为我通知鄂相国。”乃召小儿入。所应对，皆老人前世事，无舛。指待者仆御，能呼其名，相识如旧。鄂公故欲试之，赐以老人念珠，小儿手握珠叩头曰：“不敢，此僧奴前世所献相国物也。”鄂公异之，命往五台山坐方丈。
　　将至河间，书一纸与河间人袁某，道别绪甚款。袁，故老人所善，大惊，即骑老人所赠黑马来迎。小儿中道望见，下车直前抱袁腰白：“别八年矣，犹相识否？”又摩马鬣笑曰：“汝亦无恙乎！”马为悲嘶不止。是时，道旁观者万人，皆呼生佛，罗拜。
　　小儿渐长大，纤妍如美女。过琉璃厂，见画店鬻男女交媾状者，大喜，谛玩不已。归过柏乡，召妓与狎。到五台山，遍召山下淫妪与少年貌美阴巨者终目淫，亲临观之，犹以为不足；更取香火钱往苏州聘伶人歌舞，被人劾奏。疏章未上，老人已知，叹曰：“无曲躬树而生色界天，误矣！”即端坐趺跏而逝，年二十四。
　　吾友李竹溪与其前世有旧，往访之。见老人方作女子妆，红肚袜，裸下体，使一男子淫己，而己又淫一女，其旁鱼贯连环而淫者无数。李大怒，骂曰：“活佛当如是乎！”老人夷然应声作偈曰：“男欢女爱，无遮无碍。一点生机，成此世界。俗士无知，大惊小怪。”
　　徐崖客
　　湖州徐崖客者，孽子也，其父惑继母言，欲置之死。崖客逃，云游四方，凡名山大川，深岩绝涧，必攀援而上，以为本当死之人，无所畏。
　　登雁荡山，不得上，晚无投宿处，旁一僧目之曰：“子好游乎？”崖客曰：“然。”僧曰：“吾少时亦有此癖，遇异人授一皮囊，夜寝其中，风雨虎豹蛇虺俱不能害。又与缠足布一匹，长五丈，或山过高，投以布，便攀援而上。即或倾跌，但手不释布，紧握之，坠亦无伤。以此游遍海内。今老矣，倦鸟知还，请以二物赠公。”徐拜谢别去。嗣后，登高临深，颇得如意。
　　入滇南，出青蛉河外千余里，迷道，砂砾渺茫，投囊野宿。月下闻有人溲于皮囊上者，声如潮涌。偷目之，则大毛人，方目钩鼻，两牙出颈外数尺，长倍数人。又闻沙上兽蹄杂沓，如万群獐兔被逐狂奔者。俄而，大风自西南起，腥不可耐，乃蟒蛇从空中过，驱群兽而行，长数十丈，头若车轮。徐惕息噤声而伏，天明出囊，见蛇过处两旁草木皆焦，己独无恙。饥无乞食处，望前村有若烟起者，奔往，见二毛人并坐，旁置镬，芋甚香。徐疑即月下遗溲者，跪而再拜，毛人不知；哀乞救饥，亦不知；然色态甚和，睨徐而笑。徐乃以手指口，又指其腹，毛人笑愈甚，哑哑有声，响震林谷，若解意者，赐以二芋，。徐得果腹，留半芋，归视诸人，乃白石也。
　　徐游遍四海，仍归湖州。尝告人曰：“天地之性人为贵。凡荒莽幽绝之所，人不到者，鬼神怪物亦不到。有鬼神怪物处，便有人矣。”
　　虎衔文昌头
　　陕西兴安州民某六月娶妻，天大暑，路远，新妇以红巾裹首，不胜闷热，暴死车中。其父母悲甚，买棺殓之。，不便仍舁至家，乃厝之城外古庙后。棺不甚坚厚，会大雨，凉气浸入棺中，女复活，哼咛有声。庙中僧师徒二人闻而视之，启其棺，嫣然美妇也。扶起，以汤药灌苏，抱女入寺。其徒思独占此女，嘱师买酒，饮半醉，持斧斫杀之，即以女棺盛共师尸置庙后，而负女逃居别村文昌祠，蓄发为伙居道士。
　　逾年，夜，忽有虎跳入祠中，将所塑文昌帝君头衔去，而遗下乳虎三只。村邻喧传，争来看虎，女之父母亦至。突见其女，以为鬼也，抱哭良久。女不能隐，具陈始末，且告以占妻杀僧事。其父母控官，讯鞫得实，掘验僧尸，置其徒于法，女交父母领归。此事严侍读冬友从陕西归亲为予言。
　　采战之报
　　京师人杨某，习采战之术，能以铅条入阴窍而呼吸进退之，号曰“运剑。”一鼓气，则铅条触壁，铿然有声；或吸烧酒至半斤。妓妾受其毒淫者众矣。
　　忽自悔非长生之道，乃广求丹灶良师。相传阜城门外白云观，元时为邱真人所建，每年正月十九日，必有真仙下降，烧香者毕集。杨往伺焉，见一美尼偕众烧香，衣褶能逆风而行，风吹不动，意必仙也，向前跪求。尼曰：“汝非杨某学道者乎？”曰：“然。”曰：“我道须择人而传，不能传汝俗子。”杨愈惊，再拜不已。尼引至无人之所，与丹粒二丸，曰：“二月望日，候我于某所。此二丹与汝，可先吞一丸，临期再吞一丸，便可传道。”杨如其言，归吞一粒，觉毛孔中作热，不复知寒，而淫欲之念，百倍平时，愈益求偶。坊妓避之，无敢与交者。
　　至期，吞丹而往，尼果先在一静室，弛其下衣曰：“盗道无私，有翅不飞。汝亦知古人语乎？求传道者，先与我交。”杨大喜，且自恃采取之术，耸身而上。须臾，精溃不止，委顿于地。尼喝曰：“传道传道，恶报恶报。”大笑而去。五更苏醒，乃身卧破屋内，闻门外有买浆者，匍匐告以故。舁至家中，三日死矣。
　　木皂隶
　　京师宝泉局有土地祠，旁塑木皂隶四人，炉头铜匠，咸往祀焉。每夜，众匠宿局中，年少者梦中辄被人鸡奸，如魇寐然，心恶之而手足若有所缚，不能动，亦不能叫呼。旦起，摸谷道中，皆有青泥。如是月馀，群相揶揄，终不知何怪。后祀土地，见一隶貌如夜来奸淫人者，乃诉之官，取铁钉钉其足，嗣后怪绝。
　　王清本
　　湖北巡抚陈公葬其父文肃公于祖茔，卜有日矣，其弟绳祖梦有持贴来拜者，上书“王清本”三字。入门，则十三人也，坐无一语。俄而，十二人辞去，独留一人告公曰：“此十二人皆河神也。”公惊醒。次日，到坟伐其树之碍路者，树文有“王清本”三字，数之，十二枝也，大骇，遂命停斧。其木今尚存于家。此事严侍读为余言，并云：“偶阅《五色线》说部，果载河神名王清本。”
　　女化男
　　耒阳薛姓女名雪妹，许字黄姓子，嫁有日矣。忽病危，昏聩中有白须老人拊其身，至下体，女羞涩支拒，白须翁迫以物纳之而去。女大啼，父母惊视之，已转为男身矣，病亦霍然。邹令张锡组署耒阳篆，陶悔轩方伯以会审来，唤验之，果然，面貌声音，犹作女态，但肾囊微隙，宛然阴沟也。薛本二子，得此为三，改雪妹名为雪徕。
　　井泉童子
　　苏州缪孝廉涣，余年家子也。其儿喜官，年十二，性顽劣，与群儿戏溲于井中。是夜得疾，呼为井泉童子所控，府城隍批责二十板。旦起视之，两臀青矣，疾小痊。越三日，复剧，又呼曰：“井泉童子嫌城隍神徇同乡情而罪大罚小，故又控于司路神，神云：‘此儿污人食井，罪与蛊毒同科，应取其命。’”是夕遂卒。问：“城隍何人？”曰：“周公范莲，庚戌翰林，苏州人，为河南某郡太守，正直慈祥。每杖人，不忍看，必以扇掩其面。”
　　射天箭
　　苏州陶夔典之弟某，年十六，好仰空发矢，号曰“天箭”。忽一日射毕投弓大叫曰：“我太湖水神，朝天过此，被汝射伤我臀，罪当万死！”举家跪求，卒不能救，病一日而死。夔典为余曰：“弟诚顽劣，然以鬼神之灵而不能避儿童之箭，亦不可解。”
　　神秤
　　张玉奇，武进县户房书吏也。解钱粮至苏州，过横林地方，白日仆地。越一日苏，自言被金甲人擒去，至大院落呼曰：“大师父，恶人来矣。”上坐青面獠牙者，云：“既是恶人，着即拘禁。”金甲人跪请曰：“玉奇有朝廷公事在身，未便羁留，且放还阳，候其事毕，再行审讯未迟。”青面者许之，张遂活。
　　解粮至苏，掣批归，仍过横林，宿旅店中，梦金甲人又来，将玉奇引见大师父，即青面者。大师父判曰：“取玉奇生平功过簿来，称其轻重，再行治罪。”左右取一秤至，金星照耀，其权以紫金石为之。凡善事用红标签，恶事用黑标签，分投秤盘。顷刻间，红轻黑重矣，张战栗不已。俄而，有人取红签文书一卷投之，则秤盘中诸黑尽为所压，红签重不可量。青面者曰：“有此大功德，可放还阳，增寿一纪。”
　　玉奇惊醒，以此语人。人问：“可认得是何文书？”曰：“我所承办，岂有不认！此常州刘藩司名某者抄家案也。”刘被抄时，所籍田产，佃户陈欠甚多，县令某欲按数比追。玉奇阳承奉其言，而夜中故意不戒于火，尽焚之，以此被杖，其事遂已。想压秤者，是此事也。”玉奇至今尚存。
　　庄明府
　　庄明府斤，未官时，馆广西横州刺史署中。昼卧书室，梦青衣人持帖云：“城隍神奉请。”庄随行至一衙署，城隍神降阶迎，叙寒温华，道：“为某案事，君作中证，故屈来质对，无干碍也。”庄唯唯，即告以当年作中原委。城隍笑颔之，呼童置酒，神南向，庄西向，曰：“敝署有幕四人，可许作陪否？”庄首肯，左右即请四先生来，皆非素相识者，彼此相揖，不交一言。四先生依城隍而坐，离庄甚远，阶下红灯四盏，光荧荧然。
　　宴毕，庄知为阴府，因问：“终身之事，可预知否？”城隍神亦无难色，命左右取四簿至，上贴红签，有“横死、夭、死、老寿”四柱名目。庄本身注在老寿簿上，有妻某、子某、妾某云云。庄其时尚无子无妾也。庄辞别，城隍神命青衣者依原路送还。
　　出衙，见街上搭台演戏，观者加堵，庄问：“何班？”青衣者曰：“郭三班也。”中有白须老人冯某，是庄旧邻，死久矣，一见，便来握手，且托云：“我葬某地，棺为地风所吹，现在倾仄。君归告我儿孙，改善为安。”
　　庄自粤归，如其言，告知冯家。启坟视之，棺果斜朽。十馀年来，庄之遭际，历历如梦。惟所云为某中证事，不肯向人言。
　　净香童子
　　桂林相国陈文恭公幼时扶乩，仙判牒云：“人原多道气，吏本是仙才。”后文恭历任封疆，位至宰相，似乩仙语未满其量。
　　公卒后数年，苏州薛生白之子妇病，医治不效，乃扶乩求方，乩判云：“薛中立，可怜有承气汤而不知用，尚得为名医之子乎？”服之果愈。问：“乩仙何人？”曰：“我叶天士也。”盖天士与生白在生时各以医争名，而中立者，生白之子，故谑之。从此，苏人求方者毕集。乩所判药，应手而痊。
　　一夕告别，大书云：“我为大公祖净香童子所召，不得不往。”众骇然问：“净香童子何以有公祖之称？”曰：“陈文恭公已复净香童子之位矣。”陈，故苏州巡抚也。
　　棺尸求祭
　　常州御史吴龙见，文端公之曾孙也。其弟某，馆于李氏，厅宇甚宽，旁有古棺，穗帷尘满，吴亦习见，不以为怪。一夕月明时，棺中囊然有声，则前和开矣，中伸一首出，纱帽白髯，手指其腹，自称饥渴求祭。吴许之，白髯者向棺中取淡黄色袍服相畀，曰：“此明朝万历皇帝所赐也，今以为谢。”吴不敢受。夜渐阑，棺合缝如故。吴次日告主人，为建斋醮。据云：此棺乃李氏高祖，名杰，前明侍郎。以子孙甚多，惑于风水，故未葬耳。
　　沈椒园为兵岳部司
　　嘉兴盛百二，丙子孝廉，受业于沈椒园先生。沈殁数年，盛梦游一处，见椒园乘八轿，仪从甚盛。盛趋前拱揖，沈摇手止之，随入一衙门。盛往投帖求见，阍者传谕：“北东岳府也，主人在此作部曹，未便进见。”
　　盛知公为神，乃踉跄出。见柳阴下有人彷徨独立，谛视之，椒园表弟查某也，问：“何以在此？”曰：“椒园表兄招我入幕，我故来，及到此，又不相见，未知何故？我有大女明姑，冬月将出嫁，我要过此期才能来，而此意无由自达，奈何？”盛曰：“若如此，我当再扣先生之门，如得见，则并达尊意何如？”查曰：“幸甚。”盛仍诣辕门，向阍者述所以又来求见之故，阍为传入。顷之，阍者出曰：“主人公事忙，万不能见。可代致意查相公，速来速来，不能待至冬月。即查大姑娘，亦随后要来，不待婚嫁也。”盛以此语复查，相与欷而醒。
　　是时春二月也，急往视查，彼此述梦皆合，查怃然不乐。其时查甚健，无恙。至八月间，查以疟亡；九月间，查女亦以疟亡。椒园，余社友，同举鸿词科。
　　●卷十八
　　陕西茶客
　　陕西茶客某，贩茶江南，归宿阌乡旅店。其东厢先有居者，山东二布客也。彼此晚膳毕，闭门睡矣。客梦有怪物，披发，赤短须凹面，撞门入，手持铁索，取东厢二布客锁之。随锁茶客，三人共索如鱼贯然，缚门外柳树上，怪又撞入他店去。二布客铁链甚紧，不能动；茶客链稍松，苦挣得脱。惊醒，以为梦也。告店主，亦不甚怖。次日五更，店主大喊，东厢二客死矣。半里外饭店中，亦死一骡夫。
　　山娘娘
　　临平孙姓者新妇为魅所凭，自称“山娘娘”，喜敷粉着艳衣，白日抱其夫作交媾秽语。其夫患之，请吴山施道士作法。方设坛，其妻笑曰：“施道士薄薄有名，敢来治我？我将使之作王道士斩妖矣！”王道士斩妖者，俗演戏笑道士之无法者也。即以手按其妇腹下，秽血喷之，法果不灵。
　　道士曰：“我有辟秽符在枕中。”命其徒取而张之，再坐坛作法。妻有惧色，亦坐几上，挥帚作法，彼此斗良久。其夫见三目神擒一白猴，大五尺许，投阶前，猴俯伏。道士取而掷之，屡掷屡小，缩如初生小猫。乃取入瓦坛中，封以符印，旋有黑气从坛中出。次日投江中，妇病遂愈。
　　瓜洲公子
　　杭州大方伯地方，有胡姓姑嫂二人，同居一楼。清明日，嫂见瓦上有搭柳为桥者，疑是儿戏，用竿挑去之。晚间，有羽衣男子突至卧床前，曰：“我瓜洲公子也，与汝姑嫂有缘，故折柳做鹊桥，从瓦上度来，以应清明佳节，汝何得拆去？”言毕，住房中，凭二女为祟。其家请道士念《玉皇经》解禳之。道士方至，怪以溺器掷之，经卷淋漓。道士逃去。胡翁遣老媪五人守夜调护，则五媪发皆成辫，丝丝相接，非拖曳不能行。如是者月余。
　　其女久有婿家，遂择日嫁之，怪曰：“某家无缘，我不能往，在此徒挟一美，亦觉萧索，请从此辞。”因谓胡翁曰：“我在此闹汝久，甚愧无以为报。我有妹甚美，愿赠汝为妾，未知汝肯纳否？”胡请见，怪许之，命中堂垂帘观之，果望见绝色女子。胡不觉心动，急请婚期。怪曰：“我愿以汝为妹夫，而妹嫌汝老丑，心颇不肯。汝能将颐下须尽去之，则姻事成矣。”胡年五十余，肥而多髯，惑其言，一旦尽剃之，怪在空中大笑而去，妹竟不来。
　　王白斋尚书为潮鸣寺僧
　　余同年王白斋，少年美秀。初入学时，年才十七。偶游鸣寺，见影堂老僧像，不觉毛发渐洒，还家遂病。嗣后过寺不敢入。及探花及第时，梦老僧以线香五十四枝与之，曰：“我有三弟子：一梦麟，一钱维城，一汝也。汝将来司刑名时，当超度某案，再来归依原位。”白斋秘而不言。后果为大司寇，寿五十四而终，卒不知所超度者何案也。
　　白天德
　　湖州东门外有周姓者，其妻踏青入城，染邪归。其家请道士孙敬书诵《天篷咒》，用拷鬼棒击之，妖附其妻供云：“我白天德也。为祟者，我弟维德，与我无干。”孙书符唤维德至，问：“汝与周家妇何仇？”曰：“无仇。我路遇，爱其美，故与结缘。方爱之，岂肯害之！”问：“汝向住何处？”曰：“附东门玄帝庙侧，偷享香火已数百年。”孙曰：“东门庙是玄帝太子之宫。当时创立，原为镇压合郡火灾，故立庙离宫东首。汝何得妄玄元帝庙耶？”妖云：“治火灾当治其母，不当治其子，犹之伐木者当克其本，不克其枝。汝作道士而五行生克之理茫然不知，尚要行法来驱我耶？”拍其肩大笑去。周氏妻亦竟无恙。
　　髑髅乞恩
　　杭州陈以夔，善五鬼搬运法，替人圆光，颇有神效。其友孙姓者宿其家，夜半，床下走出一白发翁，跪而言曰：“乞致意陈先生，还我髑髅，使我全尸。”孙大骇，急起，以灯照床下，则骷髅一具存焉，方知陈驱役鬼物，皆向败棺中取其天灵盖来施符用咒故也。孙初劝之，陈犹隐讳；取床下骨示之，陈乃无言，即送还原处。未几，陈为群鬼所击，遍身青肿死。
　　锡锞一锭阴间准三分用
　　杭州龚薇垣生员，原任甘泉令龚明水之从子也。病中梦游阴府，街巷店铺，与阳间无异，惟黄沙迷漫，不见日月。见店铺中有司柜者，故所识也，趋往问路。司柜者笑曰：“此间无路。汝至此，尚欲何往？”再问不答。薇垣不得已，彷徨道中。
　　有乘四轿呵殿而来者，近视之，己之岳翁某也，趋而问焉。翁惨然曰：“此非人间，汝何至此？”薇垣方知其身已死，因自述病中原委，并问其父母寿算。岳翁曰：“此事非我所司，汝叔父明水先生现在王府教书，汝可往问。但王府尊严，侍卫甚众，非重用门包不能通报。”薇垣问：“门包何物？”曰：“亦不过阳世通用之锡锞耳。凡阳世烧锡锞一锭，阴间准作三分用。或有破损湿烂者，仅准一二分用。”薇垣闻言，急走往王府，忘其身未带锡锞。
　　至一宫门，侍卫者如林，见薇垣，果伸手索贿，而薇垣无以应也，但口称“家叔明水在此教书，烦为通报”。侍卫者怒，骂曰：“一老腐头巾在府，已甚可厌，怎禁得又添一小腐头巾来！”挥杖击之，一惊而醒，家人已环泣于旁。后数月，薇垣忽无故缢死。
　　鸡卵担粪
　　杭州清泰门外有观音堂徐姓者，其妻为五通神所据，每朔望，至其家饮啖，有事必预为通知。妻故穷苦，佐其夫粪田。神怜之，代为担粪。以两空壳鸡卵为桶，盛粪石许，细竹管挑之，较多于木桶盛者。而所灌田尤肥。
　　狐丹
　　常州武进县有吕姓者，妇为狐所凭。化作美男子，戴唐巾，为人言休咎，有验有不验。来问卜者，狐或外出，则命书一笺焚之，存其灰于坛中。狐来，口吐物，红色，如小镜然，大不过寸许，持向坛中照灰，便能朗诵所焚之语，丝毫无误。照毕，仍吞入腹中。或曰：此狐丹也。狐有批答，辄令妇口授之，虑其遗忘，则以手掐妇手指之中节，便能记忆。虽长篇韵语，俱能成通，过此则依然不识字也。
　　有某秀才，为妇中表亲，欲与狐唱酬，嘱转致狐。狐曰：“有一对，秀才能属对，即与酬答可也：‘红白桃花映纸窗，花无二色。’”妇以告，秀才不能对，惭而退。此狐至今犹存其家，钱竹初明府为予言。
　　处州溺妇奇狱
　　处州乡民陈瑞送妻还其母家，路过半塘桥，妇溲于厕，久而不返。陈往寻不得，望前村攒屋中红裙外露，急往视之，果其妻裙也。似被人曳入棺中，露半幅于外。心疑僵尸作祟，将斧出之以救其妻。访问棺主，有张某云：“此我家姑母棺也。姑母死时，年三十余，其子又亡，无力营葬，久攒于此。”陈请开棺，初不许，陈哀求至再，始许之。劈开，则一白须男子，手持某妻之裙，而不见其妻之身。于是，陈以失生妻控官，张以失死姑控官，官不能断，至今悬为疑狱。
　　道家有全骨法
　　杭州龙井初开时，商人叶姓者司其事。有倪某者，为叶择开工日期。后十年，叶身故，倪忽暴病，有群鬼附其身，语音不一，曰：“还我骨！还我骨！”声啾啾然，楚、越、吴、鲁音皆有也，最后有自称陈朝傅将军者曰：“我助萧摩诃南征北讨，葬此千年，汝何得与叶某擅伤我骨？”家人环求曰：“此官府所命，主人力不能抗，将军何不相谅耶？”将军曰：“此虽公事不可违，然汝与叶某理宜将掘骨暴棺事告知官府。官府不从，便与汝无罪。今汝等并不告官，而擅将我等数十人骨混行抛掷，以致男装女头，老接少脚，至今丛残缺散，鬼如何安？”家人请用佛法解禳，将军曰：“佛无能为，惟道家有全骨法，汝往求之。”
　　于是，叶家人访有礼斗人施柳南、万近蓬等，往而拜求，遂设坛于龙井。作法七日，见西湖神灯赫然，散满水上，或叠高为塔，或横排为雁字，或团聚如大车轮，或散作流萤万点。须臾，斗母下降，霞佩璎珞，严妆不可逼视。牵二囚来，即叶某与倪姓也，皆跪阶前。鬼数十争来笞击，斗母喝曰：“此亦汝等劫数，毋庸仇怨。我命九幽使者尽提残骨，为汝等补还可也。”少顷，髑髅数十具皆有白气索绕，旋滚成团，其缺处皆圆满矣。将军长丈余，披金甲，率群鬼拜谢斗母。叶亦解锁，合掌膜拜而去，倪病遂愈。此事近蓬为余言。
　　批地藏王颊
　　两江总督于成龙未遇时，梦至一宫殿，上书“地藏王府”四字，殿上老僧跏趺闭目。于心念地藏王主人间生死事，家有老仆某，愿而勤，久病不起，因长揖告诉，求为延寿。再三言，僧默然不应。于怒，直前手批其颊。老僧开眼笑，屈一指示之。醒而告人，皆云：“地藏王一指，当是延寿一纪。”已而仆病愈，果又生人间十二年。
　　儒佛两不收
　　杭州杨生兆南，业儒，兼通禅学。殁后一年，托梦于其妻曰：“人死必有所归。我故儒士，司魂者送我于文昌所，帝君出题试我，我不能作，帝君不收；司魂者再送我佛菩萨处，佛出经问我，我不能解，佛又不收。徨阴间，无歇足之地。不得已，将以某月日投生张某家。自念我一生好佛，汝须往告张家，勿以荤乳我，免再堕落。”张故兆南友也。临期视之，果生一男，盘膝而生。哭三年不止，张氏啖以荤，哭遽止，而儿遂犯惊痫之疾。此乾隆四十三年事。
　　鸟门山事
　　绍兴东关有张姓者，妻病延医，行过鸟门山，遇白须叟相随而行。时天已晚，觉此叟足不贴地，映夕阳无影，心疑为鬼。问其踪迹，叟亦不讳，曰：“我非人，乃鬼也，然有求于君，非害君者。我有骸骨葬鸟门山之西，被凿石者终日钻斫，山石就倾，我坟中朽棺业已半露，不久将坠入河中。幸君哀我，为改葬之。君前去到新桥地方，有五个溺水鬼坐而待君，我为君先往驱除之。”出怀中朱家糕与张食曰：“明日请到朱家，以朱家包糕纸为证。”张与偕行至新桥，果有黑气五团踞桥坐。叟先往折树枝打之，声啾啾然，尽落于水。张到医家，叟再拜别去。
　　次日，张往朱家买糕，出其纸，果朱店中招贴也，告以原委，店主人悄然曰：“君所见叟，姓莫名全章，故余戚也。渠改葬之事，何不托我而托君？想与君有缘。君命中不应死于五水鬼，故神灵命此叟为君驱除耶？”引张往鸟门山，视其墓棺，离水仅尺许，乃别择地改葬焉。
　　杨二
　　杭州杨二，素以拳棒为事。夏夜，坐后园假山上乘凉，见石罅中出一小头，先露其发，再露其面。杨大骇，持棍击之，头不见。次日宿楼中，闻楼下有着屐声往来历落，疑为贼，然心念偷儿无着屐之事。有顷，屐声缘梯而上，则一白衣人带甬长帽，手持四方灯笼，嘻嘻然向杨而笑。杨击以铁尺，白衣人坠于楼下，作怒声曰：“好打好打！待我唤伙计来，好好收拾你！”
　　次日，杨召其徒告之，诸无赖噪曰：“彼有伙计，我等亦伙计，请护持老兄登楼打鬼。”于是治肴痛饮，各持器械登楼，鬼竟不至。鸡鸣时，诸无赖各倦卧。平明起，寻杨二不见。觅之，已死于楼下竹榻上。
　　吴秉中
　　吴秉中，居葵巷，故予旧宅邻也，延汪名天生先训其子侄。月夜至馆中闲谈，见墙上有一老翁，长尺许，白发锐头，坐而效其所为。吴吃烟，叟亦吃烟；吴拱手，叟亦拱手。以为大奇，呼汪先生观之，先生所见无异。其侄锡九往观，无所见。是年秋，秉中与汪俱死，而锡九至今独存。
　　土窟异兽
　　闽商陈某，与诸客泛海，遇飓风，飘至一山脚下，见山崖平坦可步，相率樵采。初进，路甚仄，行一二里，即觉开旷。时天色将暮，闻海风萧飒，林鸟啾啁，不敢深入，乃归。
　　次日，风更甚，舟不行，舟中人悔昨未穷其境，约再往，拉陈与偕。迹前径行八九里，有一溪，水色澄绿，旁有土山，不甚高，穴中似有物喘息。众惧窜走，陈恃胆力，上在树隐身觇之。
　　食顷，其物出穴外，大倍水牛而形似象，顶生一角，晶莹犀利，盘踞石上长啸，声裂竹木。陈惊惧几坠，但见虎豹猿鹿各以其属至，俯伏其下，不止千计。其物择肥者践之，用舌舐其腹，吸其血，百兽皆股栗不敢动。食三四兽，复曳尾入穴。客乃下，寻旧径归，与众言所见，终未知山与兽何名也。
　　鸡脚人
　　闽商杨某，世以洋贩为业，言其祖于康熙中偕客出洋，遇旋风吹入海汊。其水面四高，惟中港独低，又在海水之下。杨舟盘涡而下，人船惧无恙。
　　至港底，见山川草木，田畴蔬谷，一如人世，惟无庐舍。岸侧有船依泊，内有数十人，亦中州来者，见杨等，欢如骨肉。因言此水惟闰年月有一日独高与海水平，舟始可归，然只一食顷耳，稍迟则又不得上矣。其人先被飓风吹至时，亦曾有人居此港，后遇闰水得归。彼迟不及，留此六年，皆屡遇闰而失其时，故未得去。
　　杨同舟客有四十人，带有谷菜诸种，咸分土耕种。其地颇沃而收倍，且不须人灌溉，终日与前舟人款接往来，几忘身在世外也。惜无黄历考日时，每食讫，咸登舟待水满而已。
　　一日，杨与客闲步野外，望隔溪有人行近溪口，皆长丈余，无衣，身有毛，脚如鸡爪，胫如牛膝。见杨，啾唧作对语状，音不可晓。归与彼舟人言之，亦言来时曾于溪口见之，缘溪满不得渡。倘其来此，吾辈宁有孑遗耶？！
　　后六年八月，遇风水满，与前舟人同归。杨家有老仆曾随行者，今已八十余，尚在，能道其详。按台湾有鸡爪番，常栖宿树上，此岂其苗裔欤？
　　海和尚
　　潘某，老于渔，业颇饶。一日，偕同辈撒网海滨，曳之，倍觉重于常，数人并力舁之。出网，中并无鱼，惟有六七小人趺坐，见人辄合掌作顶礼状，遍身毛如猕猴，髡其顶而无发，语言不可晓。开网纵之，皆于海面行数十步而没。土人云：“此号‘海和尚’，得而腊之，可忍饥一年。”
　　一足蛇
　　谢大痴言：其友某在黔日，往一村，见民家多悬一物，鳞甲莹然，已腊而干之矣。言此去五里有山，为樵采地。山脚为往来路径，旁有枯树一株，极大。树内藏一蛇，人首驴耳，耳能扇动有声，鳞如松皮，只一足，如龙爪，吐舌甚长，跃行迅疾。近人辄以口喷毒气，令人迷仆，然后以舌入人鼻，吸血饮之。村人募丐者，予以金，除其患，无有应者。
　　逾年，有二丐应命，索重酬，众为醵金如其数。其人取唾涎厚涂其身，裸而诱之。蛇果至，则急趋道旁田内。蛇追及之，陷于泥中，不能动。然后二丐跃起，以长竿扎刀尽力斫之，断其首，乃死。村民家有被其害者，争分其肉。
　　方蚌
　　有人在闽出海口樵采，至一山，见山涧内悉卧方蚌：大者丈许，小者亦长数尺，重叠，以千百计。其人惊，方欲去，忽一蚌开口，其壳内有蓝面人，如夜叉状，卧其中。见人，手足皆动，作攫拿势，欲起而不得脱，盖其躯生壳上，即借蚌壳为背，故不能脱壳而出。少顷，众蚌悉张口，皆有夜叉如前状，其人仓皇急窜，闻背后剥剥有声，众蚌皆旋滚随之。及舟，舟中人斫以巨斧，获其一，并壳俱碎，夜叉亦死。带归示人，俱无知者。
　　山和尚
　　有李姓者客中州，遇大水，登山避之。水势骤涨，其人更上山顶。时已暮，见矮草屋，乃山民耕在夜巡者所居，内悉藉以草，旁置一竹梆，其人宿焉。中夜，闻踏水声，视之，见一黑短胖和尚游水面将至。其人大呼，此怪稍却，少顷又前。其人窘急，取梆大击。山民都集，怪遂去，终夜不复至。次日水退，询山人，云：“山和尚也，斯人孤弱，便食人脑。”
　　赠纸灰
　　杭州捕快某，偕其子缉贼，每过夜子不归。其父心疑，遣徒伺之。见其子在荒草中谈笑，少顷，走至攒屋内，解下衣，抱一朽棺作交媾状。其徒大呼，其子惊起，不得已，系裤带随其徒归，然精犹淋漓不止。抚其阳，冷如冰雪，直至小腹。其母问之，曰：“儿某夜乞火小屋，见美妇人挑我，与我有终身之计，以故成婚月馀，且赠我白银五十两。”母骂曰：“鬼安得有银？”少年取怀中包掷几上，铿然有声，视之，纸灰也。访诸邻人，云：“攒屋中乃一新死孀妇。”
　　汤翰林
　　钱塘汤翰林其五，未遇时，应试贡院，僦屋而居，苦其狭小。见旁有大宅，封锁甚固，杳无人居。访之邻人，云：“此杭州太守柴公屋也，有恶鬼作祟，以故无人承买。”汤素有胆，曰：“借居可乎？”邻人笑其狂，亦无阻者。汤遂开锁启门入，见楼上有二桌四椅，楼西有竹箱。虽久无人居，而尘埃不积。汤心喜，即挈行李登楼，手一壶一棍，秉烛读书。
　　至三鼓，阴风起于窗外，灯焰缩小，有披发女子赤身喷血而进。汤挥以棍，女惘然曰：“贵人在此，妾误矣。”仍从窗出。汤喜鬼已出，将解衣安寝。忽楼西厢内簌簌有声，视之，则此女从西厢出，手持裙袄艳色衣并梳蓖等物，若将膏沐者。汤愈无恐，且饮且读书。
　　有顷，女子梳妆毕，着艳衣。冉冉至前跪诉曰：“妾负奇冤，非公不能为我白者。妾姓朱，名笔花，杭州柴太守妾也。正妻妒而狡，知太守爱妾，不敢加害。值妾产子时，贿收生婆于落胎后将生桐油涂我产宫，溃烂而亡。妾儿名某，正妻取以为子，至今虽长成，并不知为妾之子。十年后，君为湖北主考，子当出公门下，公须以妾冤告之。妾尸犹埋此楼之东墙井边，有八角砖为记，可命其来此改葬生母。”并指竹箱曰：“此皆妾藏首饰奁具处也。妾亡时，太守哀痛之至，临去吩咐家人，勿持我箱还家，恐触目心伤故也。后有来窃取者，妾以阴风喝退之，今此中尚存三百金，可以奉赠。”汤为惨然，唯唯而已，后一如其言。楼上怪从此绝，而屋亦转售。
　　黑苗洞
　　湖南房县，在万山之中。西北八百里，皆丛山怪岭，苗洞以千数，无人敢入。有采樵者误入洞内，迷路不能出，见数黑人浑身生毛，语兜离似鸟，以草结巢，栖于树巅。见樵人，喜，以藤缚其手足，挂于树梢。樵者自分死矣。
　　俄而，一老妪从他巢中来，白发高颡，略似人形，言语犹作楚声，谓樵者曰：“汝何误入此洞耶？我亦房县城中人。康熙某年年荒，乞食迷入此洞。诸黑苗初欲食我，后摸我下体，知为女，遂留居巢中为妻。”指二黑毛人曰：“此我儿也，尚听我说话，我当救汝。”樵人感谢。老人妪腾身上树，亲解其缚，袖中出栗枣数枚曰：“为汝疗饥。”随向二黑毛人耳语良久，语呶呶莫辨，手树枝一条，缚布巾于上曰：“有尔等同类欲害我乡邻者，以此示之，俾知我意。”
　　二毛人送樵人，行三日许，才得原路归。路上人皆曰：“此黑苗洞也，迷入者都被其啖，从无归者。”
　　空中扯辨
　　芜湖江口巡司衙门弓兵赵信，年三十馀，尚未娶妻。忽一日往野庙中，留连笑语，不肯归家。人问之，则曰：“吾赘于某氏矣。”极夸其妻之美、家之富。次日又往，嬉笑如常。人与同行，毫无所见，知为鬼所弄，乃嘱其父母苦禁之，闭门而通饮食焉。赵在房呼曰：“我来我来，勿扯我辫！”
　　家人在窗眼中密窥之，见其头上辫发直竖空中，似有人提之者，于是防范愈严。三日后，声响寂然。开户视之，竟以辫发自缢床栏干上。
　　蓬头鬼
　　泾县于道士能白日视鬼。常往城中赵氏家饮酒，密语主人曰：“君家西楼内夹墙有鬼蓬头走出，东窥西探，状如窃贼，必是冤谴有所擒捉，但未知应在府中何人？”主人曰：“何以验之？”道士曰：“我明日早来，看鬼藏何处，即便告君。君可唤家人一一走过，看鬼作何形状，便见分晓。”主人以为然。
　　次日，道士来曰：“鬼在西厅案桌脚下。”主人召集家丁往来桌前，鬼皆不理；其女六姑娘过，鬼向之大笑。道士曰：“此其是矣，然且勿通知令爱，虑其惊怖也。”主人问：“可禳解否？”曰：“此生前孽，无可禳也。”自后闻抛砖掷瓦之声，月馀不绝。俄而，六姑娘以产亡，家果平静。
　　借丝绵入殓
　　芜湖赵明府必恭，宰湖南衡阳，伤寒病剧，气已绝矣。家人棺殓，绵絮无一不周，因其心口尚温，故尔未殓。赵梦行黄沙中，茫茫然不见天日，过一小河，天渐天朗，有庙题曰“准提观音庵”。走入，见老僧趺坐煮素面甚香，觉腹中饥，向僧乞食。僧喝曰：“汝何必在此乞食？可作速还家，家中有面等汝！”
　　赵踉跄走出，遇乡邻吴某拱手谢曰：“蒙君见惠，使我体暖。”赵不解所云，惊而醒，果闻素面如庵中之香，盖家人守尸，镇日不饭，故煮面充饥。赵即索食，家人曰：“老爷病月馀，汤水不沾，何能吃面耶？”赵必欲取食，家人无如何，与一瓯，竟饮啖如常，而病亦愈。心中想吴某谢暖之说，乱梦无征，绝不向家人言及。
　　后二年，赵眷属还芜，将昔年作殓之绵装箱带归。适吴某死，当盛夏，无处买绵，其家殓时来借丝绵，乃即与之。
　　又三年，赵罢官归，偶与家人谈及前事，方知千里之外，两年之前，此绵应归吴用，生魂早来谢矣。
　　洞庭君留船
　　凡洞庭湖载货之船，卸货后，每年必有一整齐精洁之船，千夫拉曳不动。舟人皆知之，曰：“此洞庭君所留也。”便听其所之，不复装货。舵工水手，俱往别船生活。至夜，则神灯炫赫，出入波浪中；清晨，仍归原泊之处。年年船只轮换当差，从无专累一家者，亦从无撞折损伤者。
　　缆将军失势
　　鄱阳湖客舟遇风，常有黑缆如龙扑舟而来，舟必损伤，号“缆将军”，年年致祭。雍正十年，大旱，湖水干处，有朽缆横卧沙上。农人斫而烧之，涎尽血出。从此，缆将军不复作祟，而舵工亦不复致祭矣。
　　吴二姑娘
　　全椒金棕亭进士，寓扬州马氏玲珑山馆。孙某，年十七，文学颇佳，相随读书，祖孙隔房而寝。夜间懵呼声，以为魇也，起视唤之，孙即醒悟。棕亭还卧己房。未几又魇，棕亭再往，其孙业已起坐床上，对棕亭，以两手向上，曰：“请屈一指。”则一指弯。曰：“请屈五指。”则五指弯。自后或叉手，或拱手，作态万状。棕亭呵之，泣求还家见母，乃呼轿送归。
　　病者自取衣冠靴带着之，请祖父母上坐，拜别曰：“儿即登仙去矣。”举家惶惑，莫知所为。日午，神气稍定，私拉乃祖耳语曰：“无他，一小狐狸闹我耳。”语毕，瞀乱如初。自称：“吴二姑娘与我前世有缘，”或云：“妹子吴三姑娘也来了。姊妹二人要同嫁我。”随作淫秽语，令人难闻。拉棕亭向前，呵气一口，其冷如冰，从鼻管直到丹田，毛发皆噤。
　　镇江蒋春农中翰赠天师符一张，方欲张挂，而病者遽来抢夺，幸系绫本，爪掐不伤。棕亭张符向之，又被吹冷气一口，符飞窗外，绫竟碎裂。棕亭不得已，求祷城隍庙、关帝庙。数日，忽病者呼：“接驾接驾，伏魔大帝至矣。”
　　棕亭悚然，率家人齐跪。病者呼棕亭名骂曰：“金兆燕，汝身为进士，而脱帽露顶，不穿公服迎我，有是理乎！”棕亭叩头谢罪。少顷，复呼：“接驾，接驾，孔圣人至矣。”棕亭又叩头迎接。文、武二圣，相与共语，嚅嚅不可辨，皆在病者口中作山东、山西两处人口吻，如是者自午及申。举家长跪哀求，不敢起立，腿脚皆肿。病者厉声曰：“妖魔已斩，封尔孙为上真诸侯，吾当去也！”棕亭叩送毕，进病者粥。病者向空招手曰：“吃粥！吃粥！”狂言如故。棕亭大悟，文、武二圣，皆妖冒充。责病者曰：“我年逾六十，从未受人欺哄，今乃为汝揶揄耶！”病者缩首内向掩口而笑，作得意状，颠狂月余。
　　有林道士者来，言拜斗可以禳遣。棕亭于是设坛斋醮，终日诵经。如是七日，病者神气渐清，乃急为完姻，入赘岳家，妖果不至。此乾隆四十七年三月间事，棕亭先生亲为余言。
　　石狮求救命
　　广东潮州府东门外，每行人过，闻唤救命声。察之，四面无人，声从地下出。疑是死人更活，持锄掘之。下土三尺许，有石狮子被蟒围其颈，众大骇，即击杀蟒，而扛石狮于庙中。土人有所祈祷，灵验异常。或不敬信，登时降祸。自此香火大盛。
　　太守方公闻之，以为妖异，将毁其庙，民众哓哓，几激成变。太守不得已，诡言迎石狮入城，将别为立庙，众方应允。舁至演武场，钅追碎石狮，投之河中，了无他异。太守方公名应元，湖南巴陵人。
　　余按晋元康中，吴郡怀瑶家地下闻吠声，掘之，得二犬。长老云：“此名犀犬，得者其家富昌。”事载《异苑》。
　　旱魃
　　乾隆二十六年，京师大旱。有健步张贵为某都统递公文至良乡，漏下出城，行至无人处，忽黑风卷起，吹灭其烛，因避雨邮亭。有女子持灯来，年可十七八，貌殊美，招至其家，饮以茶，为缚其马于柱，愿与同宿。健步喜出望外，绸缪达旦。鸡鸣时，女披衣起，留之不可，健步体疲，乃复酣寝。梦中觉露寒其鼻，草刺其口。天色微明，方知身卧荒冢间，大惊牵马，马缚在树上，所投文书，已误期限五十刻。
　　官司行查至本都统，虑有捺搁情弊，都统命佐领严讯，健步具道所以。都统命访其坟，知为张姓女子，未嫁与人通奸，事发，羞忿自缢，往往魇祟路人。
　　或曰：“此旱魃也。猱形披发一足行者，为兽魃；缢死尸僵出迷人者，为鬼魃。获而焚之，足以致雨。”乃奏明启棺，果一女僵尸，貌如生，遍体生白毛。焚之，次日大雨。
　　蝎怪
　　佟明府宰芮城，有乡民夏间袒背坐石上，持面一碗，食未毕，忽大呼仆地而绝。众人视之，背正中有洞，深数寸，黑气泉涌，不知何疾也。具呈报官，疑为卖面人所毒。佟公往验，见所坐石旁有罅，黑血流入罅中，其下若有呼嘬声，乃命掘石。下三尺许，石穴中有蝎，如鹅大，方仰首饮血，尾弯环作金色。乡民争持犁锄击之，蝎死而尾不损。以验死者之背，伤痕宛然，乃以蝎尾贮库。至今犹存。
　　蛇王
　　楚地有蛇王者，状类帝江，无耳目爪鼻，但有口；其形方如肉柜，浑浑而行，所过处草木尽枯；以口作吸吞状，则巨蟒恶蛇尽为舌底之水，而肉柜愈觉膨然大矣。
　　有常州叶某者，兄弟二人，游巴陵道上，见群蛇如风而趋，若有所避。已而腥风愈甚，二人怖，避树上。少顷，见肉柜正方，如猬而无刺，身不甚大，从东方来。其弟挟矢射之，正中柜面，柜如不知，负矢而行。射者下树，将近此物之身，欲再射之。拔其矢，而身已仆矣，良久不起。乃兄下树视之，尸化为黑水。洞庭有老渔者曰：“我能擒蛇王。”众大骇，问之，曰：“作百余个面馒头，用长竿铁叉叉之送当其口。彼略吸，则去之而易新者，如是数十次。其初馒头霉烂如泥，已而黑，已而黄，已而微。伺馒头之色白如故，而后众人围而杀之，如豚犬耳，不能噬人。”众试之，果如其言。
　　颜渊为先师判狱
　　杭州张秀才，夏月痢死，家贫无棺，从其叔乞助。叔居海宁，往返五日而苏，言至天帝所听谳，已入死案。既而曰：“诸生也”遣一官押至学宫。”请二先师出曰：“是人已有成案，然必得二师决之。”一师曰：“罪轻而情重，当死。”一师曰：“虽然，事尚可矜，渠非首谋，姑与减等，五年后改行则已。其父官岭南，有功德于民，姑押令见渠父。”命原押官押至岭南名宦祠见其父。父大呼曰：“非吾子也！”拒而不见。母夫人从室旁出泣曰：“父不汝子矣！汝当速归改过。但汝死久，恐尸坏，可归则归，否则仍返帝所，自有处分。万勿借他人尸也！”遣鬼仆同至家，觇家人肯认否。及至家，见尸尚横卧未坏，旁有一灯一饭，押者推仆尸上，尸遽动，妻子哭而惊视之，鬼仆呼曰：“认矣，可以报主母矣！”遂去。已活，人争问隐事，不言。后未五年，竟死。
　　其从兄名纲者，毛西河友也，告西河曰：“大清兵下杭州，潞王北去，其宫眷留匿塘西孟氏家。吾弟为王某所诱，谋出首取赏，既而悔之，不列名。后同王某出首者五人，皆暴死。吾弟死而复苏，然狡性不改，与朱道士争一鹤，乃私窜道士名于海寇案中，竟致之死。负先师之训，违慈母之教，宜其终不永年也。”问：“学宫先师姓名，曾言何人？”曰：“其一颜渊，其一子服景伯。”
　　豆腐架箸
　　四川茂州富户张姓者，老年生一儿，甚爱之。每出游，必盛为妆饰。年八岁，出观赛会，竟不返。遍寻至某溪中，已被杀矣，裸身卧水，衣饰尽剥去。张鸣于官，凶手不得，刺史叶公身宿城隍庙求梦。夜梦城隍神开门迎叶，置酒宴之，几上豆腐一碗，架竹箸其上，旁无余物，终席无一言。叶醒后解之，不得其故。后捕快见人持金锁入典铺者，获而讯之，赃证悉合。其人姓符，方知竹架腐上，成一“符”字。
　　蒋金蛾
　　通州兴仁镇钱氏女，年及笄，适农民顾氏为妇。病卒，忽苏，呼曰：“此何地？我缘何到此？我乃常熟蒋抚台小姐，小字金娥。”细述蒋府中事，啼哭不止，拒其夫曰：“尔何人，敢近我？须遣人送我回常熟。”取镜自照，大恸曰：“此人非我，我非此人！”掷镜不复再照。
　　钱遣人密访蒋府，果有小姐名金娥，病卒年月相符，遂买舟送至常熟。蒋府不信，遣家人至舟中看视。妇乍见，能呼某某名姓。一时观者如堵。蒋府恐事涉怪诞，赠路费促令回通。妇素不识字，病后忽识字，能吟咏，举止娴雅，非复向时村妇样矣。
　　有何义门先生之侄号权之者，向曾聘蒋府女，未娶女卒因事来通，妇往见何，称为姑父。与谈旧事，一切皆能记忆，遂呼何为义父。何劝妇仍与原夫为婚，妇不肯，欲为尼，不果。此事在乾隆三十二年。
　　还我血
　　刑部狱卒杨七者，与山东偷参囚某善。囚因事发，临刑，以人参赂杨，又与三十金，嘱其缝头棺殓。杨竟负约，又记人血蘸馒头可医瘵疾，遂如法取血，归奉其戚某。甫抵家，忽以两手自扼其喉大叫：“还我血！还我银！”其父母妻子烧纸钱延护救之，卒喉断而死。
　　●卷十九
　　周世福
　　山西石楼县周世福、周世禄兄弟相斗，刀戳兄腹，肠出二寸。后日久，肚上创平复如口，能翕张，肠拖于外，以锡碗覆之，束以带，大小便皆从此处出。如此三载馀方死。死之日，有鬼附家人身詈其弟云：“汝杀我，乃前生数定也，但早了数年，使我受多少污秽。”
　　韩宗琦
　　余甥韩宗琦，幼聪敏，五岁能读《离骚》诸书，十三风举秀才。十四岁，杨制军观风拔取超等，送入敷文书院，掌教少宗伯齐召南见而异之，曰：“此子风格非常，虑不永年耳。”
　　己卯八月初一日清晨，忽谓其母曰：“儿昨梦得甚奇，仰见天上数百人奔波于云雾之中，有翻书簿者，有授纸笔者，状亦不一。既而闻唱名声，至三十七名，即儿名也，惊应一声而醒。所呼名字，一一分明，醒时犹能记忆，及晓披衣起，俱忘之矣”。自以为天榜有名，此科当中。
　　及至乡试，三场毕，中秋，月明如昼，将欲缴卷，闻有人呼曰：“韩宗琦，好归去也！”如是者三，其声渐厉，若责其迟滞者。甥应曰：“诺。”及缴卷时，四顾无人，踉跄归。次日，问诸同考友，皆曰：“无之。倘我辈即欲同归，必另有称呼，岂敢竟呼兄名？”
　　揭榜后，名落孙山，甥怅怅不乐。旋感病，遂不起。临终苦吟“举头望明月，低头思故乡”二句，张目谓母曰：“儿顿悟前生事矣。儿本玉帝前献花童子。因玉帝寿诞，儿献花时偷眼观下界花灯，诸仙嫌儿不敬，即罚是日降生人间，今限满促归，母无苦也。”卒年十五，盖俗传正月初九为玉帝生日云。
　　徐俞氏
　　邓州牧徐廷璐，与妻俞氏伉俪甚笃。俞卒，徐恸甚，凡其粉泽衣香，一一位置若平时，取其半臂覆枕上。至一七，营奠于庭，有小婢惊呼：“夫人活矣！”徐趋视，见夫人着半臂端坐床上，子女家人奔集，咸见之。徐走前欲抱，其影奄然澌灭，而半臂犹僵立，良久始仆。
　　一夕，徐设席，欲与夫人对饮者，执杯泣曰：“素劳卿戒饮，今谁戒我耶！”语未毕，手中杯忽失所在，侍立婢仆遍寻不得。少顷，杯覆席间，酒已无余。
　　有妾语人曰：“此后夫人不能诟我矣。”至夕，见夫人直登卧榻批其颊，颊上有青指痕，三日始灭。自是，举室畏敬，甚于在生时。
　　琵琶坟
　　董太史潮，青年科第，以书画文辞冠绝时辈，性磊落。而有国风之好。常与诸名士集陶然亭散步吟诗，独至城堙下，忽闻琵琶声。踪迹之，声出数椽败屋，乃十七八美女子，着淡红衣，据窗理弦索。见董，略无羞避，挥弦如故。董徘徊不能去。同人怪董久不至，相率寻之，见董方倚破牖痴立，呼之不应。群啐之，董惊悟，而女子形声俱寂。始道其故，众入室搜索，败瓦颓垣，绝无人迹，有蓬颗一区，俗所称“琵琶坟”也。乃掖董归。未几，以疾归常州，卒于家。
　　曹阿狗
　　归安程三郎，妻少艾而贤，里党称三娘子。方夏日晓妆，忽举动失常，三郎疑为遇祟，以左手批其颊。三娘子呼曰：“勿打我，我邻人曹阿狗也。闻家中设食，同人来赴。既至，独无我席，我惭且馁，知三娘子贤，特凭之求食耳，勿怖。”其邻曹姓，大族也，于前夕果延僧人诵《焰火经》。阿狗者，乃曹氏无赖，少年未婚而卒者也。以阿狗无后，实未为之设食，闻此言亦骇，同以酒浆楮镪至三娘子前致祝。三娘子曰：“今夕当专为我设食，送我于河，此且祭祀，必有阿狗名乃可。”曹氏惧，如其言送之，三娘子遂愈。
　　钱仲玉
　　钱生仲玉，少年落魄，游兰溪署中。值上元夕，同人咸出观灯，仲玉中怀郁郁，独不往，步月庭除，叹曰：“安得五百金，使我骨肉团聚乎！”语毕，闻阶下应声曰：“有，有。”仲玉疑友人揶揄之，遍视，不见人，乃还斋坐。
　　闻窗外谡谡声，一美女搴帏入曰：“郎勿惊，妾非人，亦非为祸者也。佳节异乡，共此岑寂。适闻郎语，笑郎以七尺男子，何难得五百金哉？”仲玉曰：“然则顷云‘有有’者即卿耶？”曰：“然。”钟玉曰：“在何处？”女笑曰：“勿急，勿急。”即拉仲玉手同坐曰：“妾汪六姑也，葬此，为污泥所侵，求君改葬高处，必当如君言以报。”问：“何病亡？”女以手遮面曰：“羞不可言。”固问之，曰：“妾幼解风情，而生长小家，所居楼临街，偶倚窗，见一美少年方溺，出其阴，红鲜如玉，妾心慕之，以为天下男子皆然。已而嫁卖菜佣周某，貌即不佳，体尤琐秽，绝不类所见少年，以此怨思成疾，口不能言，遂卒。”仲玉闻之，心大动，弛下衣，拉女手使摸。而人声忽至，女遽拂衣起曰：“缘未到。”仲玉送至墙下，女除一银臂钏与之曰：“幸勿忘。”言毕而没。仲玉恍然如梦，视银钏，竟在手中，乃秘之。
　　次夕人静，独步墙阴，遍视不复见，乃语主人，并出臂钏以证。主人异之，起土三尺许，得女尸，衣饰尽朽，肌色如生，与仲玉所见无异，右臂一钏犹存。仲玉解衣覆之，为备棺衾，移葬高阜。
　　其夕，梦女来谢曰：“感郎信义，告郎金所，郎卧榻向左三尺，旧有人埋五百金，明当取之。”如其言，果得金如数。
　　虾蟆蛊
　　朱生依仁，工书，广西庆远府陈太守希芳延为记室。方盛暑，太守招僚友饮。就席，各去冠，众见朱生顶上蹲一大虾蟆，拂之落地，忽失所在。饮至夜分，虾蟆又登朱顶而朱不知，同人又为拂落，席间肴核。尽为所毁，复不见。朱生归寝，觉顶间作痒。次日，顶上发尽脱，当顶坟起如瘤，作红色。皮忽迸裂，一蟆自内伸头瞪目而望，前二足踞顶，自腰以下在头皮内，针刺不死。引出之，痛不可耐，医不能治。有老门役曰：“此蛊也，以金簪刺之当死。”试之果验，乃出其蟆。而朱生无他恙，惟顶骨下陷，若仰盂然。
　　礅怪
　　高睿功，世家子也。其居厅前有怪。每夜人行，辄见白衣人长丈余蹑后，以手掩人目，其冷如冰。遂闭前门，别开门出入。白衣人渐乃昼见，人咸避之。睿功偶被酒坐厅上，见白衣人登阶倚柱立，手拈其须，仰天微睇，似未见睿功在坐者。睿功潜至其后，挥拳奋击，误中柱上，挫指血出，白衣人已立丹墀中。睿功大呼趋击，时方阴雨，为苔滑扑地。白衣人见而大笑，举手来击，腰不能俯；似欲以足蹴，而腿又长不能举；乃大怒，环阶而走。睿功知其无能为，直前抱持其足而力掀之，白衣人倒地而没。睿功呼家人就其初起处掘，深三尺，得白瓷旧坐礅一个，礅上鲜血犹存，盖睿功指血所染也。击而碎之，其怪遂绝。
　　六郎神斗
　　广西南宁乡里，祀六郎神。人或语言触犯，则为祟。尤善媚女子，美者多为所凭。凡受其害者，以纸镪一束，饭一盂，用两三乐人，午夜祀之，送至旷野，即去而之他。其俗无夕不送六郎也。
　　有杨三姑者，年十七，美姿容。日将夕，方与父母共坐，忽嫣然睨笑。久之，趋入房，施朱傅粉，娇羞百态。父母往问，砖石自空掷下，房门遂闭，惟闻两人笑语声。知为六郎，亟呼乐人送之。六郎不肯去。及晨，女出如常，云：“六郎美少年，头戴将巾，身披软甲，年可二十七八，与我甚恩爱，不必送他去。”父母无如何。
　　越数夕，忽仓皇奔出曰：“又一六郎来！大胡子，貌甚狞恶，与前六郎争我相殴。前六郎非其敌也，行当去矣。”俄闻室中斗声甚剧，似无物不损者，父母乃召乐人双送之。两人俱去，三姑亦无恙。
　　返魂香
　　余家婢女招姐之祖母周氏，年七十余，奉佛甚虔。一夕寝矣，见室中有老妪立焉。初见甚短，目之渐长，手纸片堆其几上，衣蓝布裙，色甚鲜。周私忆，同一蓝色，何彼独鲜？问：“阿婆蓝布从何处染？”不答。周怒骂曰：“我问不答，岂是鬼乎！”妪曰：“是也。”曰：“既是鬼，来捉我乎？”曰：“是也。”周愈怒，骂曰：“我偏不受捉！”手批其颊，不觉魂出，已到门外，而老妪不见矣。
　　周行黄沙中，足不履地。四面无人。望见屋舍，皆白粉垣，甚宏敞，遂入焉。案有香一枝，五色，如秤杆长，上面一火星红，下面彩绒披覆层叠，如世间婴孩所戴刘海搭状。有老妪拜香下，貌甚慈，问周何来，曰：“迷路到此。”曰：“思归乎？”曰：“欲归不得。”妪曰：“嗅香即归矣。”周嗅之，觉异香贯脑，一惊而苏，家中僵卧已三日矣。或曰：“此即聚窟山之返魂香也。”
　　观音作别
　　方姬奉一檀香观音像，长四寸。余性通脱，不加礼，亦不禁也。有张妈者，奉之尤虔，每早必往佛前，焚香稽首毕，方供扫除之役。余一日早晨，呼盥面汤其急，而张方拜佛不已，余怒，取观音像掷地，足蹋之。姬泣曰：“昨夜梦观音来别我，云：‘明日有小劫，我将他适矣。’今果被君作蹋，岂非数也！”乃送入准庵。会想：佛法全空，焉得作如此狡狯，必有鬼物凭焉。嗣后，乃不许家人奉佛。
　　兔儿神
　　国初，御史某年少科第，巡按福建。有胡天保者爱其貌美，每升舆坐堂，必伺而睨之。巡按心以为疑，卒不解其故，胥吏亦不敢言。居无何，巡按巡他邑，胡竟偕往，阴伏厕所窥其臀。巡按愈疑，召问之。初犹不言，加以三木，乃云：“实见大人美貌，心不能忘，明知天上桂，岂为凡鸟所集，然神魂飘荡，不觉无礼至此。”巡按大怒，毙其命于枯木之下。
　　逾月，胡托梦于其里人曰：“我以非礼之心于犯贵人，死固当，然毕竟是一片爱心，一时痴想，与寻常害人者不同。冥间官吏俱笑我、揶揄我，无怒我者。今阴官封我为兔儿神，专司人间男悦男之事，可为我立庙招香火。”闽俗原为聘男子为契弟之说，闻里人述梦中语，争醵钱立庙。果灵验如响。凡偷期密约，有所求而不得者，咸往祷焉。
　　程鱼门曰：“此巡按未读《晏子春秋》劝勿诛羽人事，故下手太重。若狄伟人先生颇不然。相传先生为编修时，年少貌美。有车夫某，亦少年，投身入府，为先生推车，甚勤谨，与雇直钱，不受，先生亦爱之。未几病危，诸医不效，将断气矣，请主人至，曰：‘奴既死，不得不言。奴之所以病至死者，为爱爷貌美故也。’先生大笑，拍其肩曰：‘痴奴子！果有此心，何不早说矣？’厚葬之。”
　　玉梅
　　香亭家婢玉梅，年十余岁，素勤。忽懒，终日昏睡，笞之亦不改。每夜喃喃，如与人私语。问之，不肯说，褫下衣验其阴，已非处子，且溃烂矣。拷讯乃云：“夜有怪，状如黑羊，能作人语。阳具如毛锥，痛不可当。戒我勿告人，如告人，当拉我去，置之死地。”众骇然。
　　伺婢卧，夜窃听焉。初作猫饮水声，继而呻吟，香亭率众持棍入，烛照无人，问：“怪何在？”婢指床下曰：“此绿服者是也。”果见眼光两道，闪耀处，帐色皆绿。棍击之，跳起冲窗去，满房帐钩箱锁之类，锵锵有声。
　　次日失婢所在，遍觅不得。薄暮，灶下人见风飘红布裙一条在柴房西角处，往寻得婢，痴迷不醒。灌以姜汁，苏曰：“怪昨夜来云：‘事为汝主所知，不得不抱汝去。’遂藏我于柴房中，约今夜仍来。”问：“听得猫饮水声，何耶？”曰：“怪每淫我，先舐后交，口舐差乐也。”香亭即日呼媒者，将玉梅转售他家，怪竟不往。
　　卢彪
　　余幼时同馆卢彪，一日至馆，神色沮丧，问之，曰：“我昨日往西湖扫墓，归迟，城门闭矣，宿某店家。夜月甚明，鸡鸣即起，踏月进城。至清波门外，小憩石上。见远远一女子来，向余侠拜。余疑其非人，口诵《大悲咒》拒之。女如畏闻而不敢近者，我逼而诵之。我愈近女，女愈远我，我惊，乃狂奔数里。将入瓮城，见东方渐白，卖鱼人挑担往来，以为此时尚复何惧，何不重至旧处一探踪迹？行至前路，不料此女高坐石上，如有所待。望见我便大笑，奔前相扑，冷风如箭，毛发尽颤。我惶急，再诵《大悲咒》拒之。女大怒，将手向上一伸，两条枯骨侧侧有声，面上非青非黄，七窍流血。我不觉狂叫仆地，枯骨从而压之，我从此昏昏无知矣。后有行路者过，扶起，以姜汁灌我，才得苏醒还家。”余急与诸窗友置酒为卢压惊，视之耳鼻两窍及辫发中尚有青泥填塞，星星如小豆。或云：“皆卢所自塞也，故两手亦皆泥污。”
　　孔林古墓
　　雍正间，陈文勤公世倌修孔林。离圣墓西十馀步，地陷一穴，探之：中空，广阔丈馀，有石榻；榻上朱棺已朽，白骨一具甚伟，旁置铜剑，长丈馀，晶莹绿色，竹简数十页，若有蝌蚪文者。取视，成灭。鼎俎尊彝之属，亦多破缺漫漶。文勤公以为此墓尚在孔子之先，不宜惊动，谨加砖石封砌之，为设少年之奠焉。
　　史阁部降乩
　　扬州谢启昆太守扶乩，灰盘书《正气歌》数句，太守疑为文山先生，整冠肃拜。问神姓名，曰：“亡国庸臣史可法。”时太守正修葺史公祠墓，环植松梅，因问：“为公修祠墓，公知之乎？”曰：“知之。此守土者之责也，然亦非俗吏所能为。”问自己官阶，批曰：“不患无位，患所以立。”谢无子，问：“将来得有子否？”批曰：“与其有子而名灭，不如无子而名存。太守勉旃。”问：“先生近已成神乎？”曰：“成神。”问“何神？”曰：“天曹稽察大使。”书毕，索长纸一幅，问：“何用？”曰：“吾欲自题对联。”与之纸，题曰：“一代兴亡归气数，千秋庙貌傍江山。”笔力苍劲，谢公为双勾之，悬于庙中。
　　悬头竿子
　　某令宰宝山时，有行商来告抢夺者，被抢处系一坍港泊舟所也。令往视其地，见水路可通城中，而乘舟者倒在此处雇夫起行，心疑之，众莫言其故。
　　一把总来见曰：“此地原可通舟，所以客来必起拨者，港口穷民籍挑驮之力为糊口计故也。”令问抢夺事，曰：“不敢言，须宽把总罪，才敢言。”令曰：“律有自首免罪之条，汝告我，即为自首矣，何妨？”曰：“诸抢夺者，皆把持垄断人也，把总儿子亦在其中。·前月某商到此，见水路可通，不肯起拨，因而打吵，事实有之。”乾隆三十年新例：拿获强盗者，破格超迁。令定案时，心想迁官，竟以获盗具详；把总知情，照窝家倒立决。一时斩者六人，令超迁安庆知府。
　　后六年，署松太道。巡海至宝山抢夺处，见六竿子挂髑髅尚存。问跟役曰：“前累累者何物耶？”役曰：“此六盗也，大人以此升官而忘之耶？”令不觉悚然，怒曰：“死奴！谁教汝引我至此？速归！速归！”舁至衙，骂司阍者曰：“此内室也，汝何敢放某把总擅入！”言毕而背疮发，一疮六头，如相啮者。家人知为不祥，烧纸钱、请高僧忏悔，卒以不起。
　　陈紫山
　　余乡会同年陈紫山，名大仑，溧阳人也。入学时，年才十九。偶病剧，梦紫衣僧，自称“元圭大师”，握其手曰：“汝背我到人间，盍归来乎？”陈未答，僧笑曰：“且住，且住。汝尚有琼林一杯酒，瀛台一碗羹，吃了再来未迟。”屈其指曰：“别又十七年了。”言毕去。陈惊醒，一汗而痊。己未中进士，入翰林，升读学士。
　　三十八岁，秋痢不休，因忆前梦十七年之期，自知不起。常对家人笑曰：“大师未来，或又改期，亦未可知。”忽一日早起，焚香沐浴，索朝衣冠着之，曰：“吾师已来，吾去矣。”同年金质夫编修素好佛者，在旁喝曰：“既牵他来，又拖他去。一去一来，是何缘故？”陈目且瞑，强起张目答曰：“来原无碍，去亦何妨。人间天上，一个坛场。”言毕，跏趺而逝。
　　忌火日
　　曹来殷太史在京师昼寝，梦伟丈夫来拜，自称“黄昆圃先生”。拉至一处，宫阙巍然，中有尊神，面正方，着本朝衣冠，请曹入见，曰：“吾三人皆翰林衙门官，只行前后辈礼，不行僚属礼。”坐定目曹曰：“卿十一岁时曾行一大好事，上帝知之，故特召卿到此受职，卿可即来。”曹茫然不记幼所行何事，再三辞，力陈“家寒子幼，故不愿来”。尊神甚不悦，旁顾昆圃先生曰：“再向彼劝掖之。”语毕，不顾而入。
　　先生拉曹笑曰：“我深知翰林衙门亦甚清苦，卿何恋恋不肯来耶？”曹复哀求。先生曰：“我且为卿说情，似亦可免，但卿此后逢火日不可出门，慎无忘也。”曹问：“尊神何人？”曰：“张京江相公。”问：“何地？”曰：“天曹都察院。”曹惊醒。后每出门，必检视黄历，遇火日，虽庆吊事，皆不行。数年后，不甚记忆。
　　乾隆三十三年腊月二十三日，严冬友舍人邀曹至程鱼门家作诗会，俗以此日祀灶，遂以为题。席间酒数巡，曹伥然如睡去者，目瞑身仆。群客大惊，疑诗中有侮灶神之语，故神为祟，乃群向灶礼拜祈请。至三更时，曹始苏，自言“见黑袍人送我回来”。次日，取黄历视之，二十三日，火日也。
　　朱法师
　　同馆翰林朱氵之父朴庵先生，陕西人也，少时课徒为业。偶至一村，村人传呼曰：“朱法师来矣！”具酒馔求书姓名，以为镇压。朱笑曰：“我乃蒙童之师，非法师也。且素无法术，不能镇怪。汝辈何为？”众人曰：“此村有狐仙为民患者三年。昨日空中语曰：‘明日朱法师来，我当避之。’今日先生来，果姓朱，故疑为法师。”朱写姓名与之，某村果安。
　　未几。朱别过一村，其村人之欢迎者如前，且曰：“狐仙有语，二十年后，与朱法师相见于太学之崇志堂。”朱其时尚未乡举也。
　　后中壬子科举人，选国子监助教。监中祭器久被狐窃去，司祭者皇皇然，索而弗获，方议赔偿，朱记前语，为文祭之。一夕，俎豆之属，尽横陈于崇志堂，丝毫无损。屈指算之，距到某村已二十年。
　　城门面孔
　　广西府差常宁，五鼓有急务出城。抵门，犹未启钥，以手扪之，软腻如人肌肤。差大骇，乘残月一线，定睛视之，则一人面塞满城门，五官毕具，双眼如箕，惊而返走。天明，逐队出城，亦无他异。
　　竹叶鬼
　　丰溪吴奉我，作宦闽峤，谢病归里。舟过豫章，天暑热，假空馆于百花洲，屋宇宽敞，颇觉适意。屋内外常有声如鬼啸，家人独行，往往见黑影不一。一夕，吴设榻乘凉于阑干侧，闻墙角芭蕉丛中有声，走出无数人，长者、短者、肥者、瘠者，皆不过尺许。最后一人稍大，荷大笠帽，不见戎其面。旋绕垣中，若数十个不倒翁。吴急呼人至，倏忽不见，化作满地流萤。吴捉之，一萤才入手，戛然有声，馀萤悉灭。取火烛之，一竹叶而已。
　　驴大爷
　　某贵官长子，性凶暴，左右稍不如意，即扑责致死，侍女下体，以非刑。未几病死，见梦于平昔亲信之家奴云：“阴司以我残暴，罚我为畜，明晨当入驴腹中。汝速往某胡同驴肉铺中，将牝驴买归，以救我命。稍迟，则无及矣。”言甚哀。奴惊寤，心犹疑之，乃复睡去。又梦告之曰：“以我与尔有恩，俾尔救援，尔宁忘平日眷顾耶？”奴亟赴某胡同，见一牝驴将次屠宰。买归园中，果生一驹，见人如相识者。人呼“大爷”，则跃而至。
　　有画士邹某，居其园侧，一日闻驴鸣，其家人云：“此我家大爷声也。”
　　熊太太
　　康熙间，内城伍公某者，三等侍卫也，从上打围木兰。以逐取猎犬故，坠深涧中，自分死矣。饿三日，有人熊过涧，乃抱以上，自分以为将啖己也，愈惊。熊抱入山洞，采果喂之，或负羊豕与食。伍见而攒眉，熊为采树叶。烧熟以食之。久之，渐无怖意。每小便。熊必视其阴而笑，方知熊故雌也，遂与成夫妇。生三子，勇力绝人。
　　伍欲出山，熊不许；其子求还家，熊许之。长子名诺布，官蓝翎侍卫，乃以巨车迎父母还家，家人号曰“熊太太”。人求见者，熊不能言，能叉手答礼。就养其家十余年，先伍公卒。学士春台亲见之，为余言。
　　冤鬼错认
　　杭城艮山门外俞家桥杨元龙，在湖墅米行中管理帐目。湖墅距俞家桥五里，元龙朝往夕返，日以为常。偶一日，因米行生理热闹，迟至更余方归。至得胜坝桥，遇素识李孝先偕二人急奔。元龙呼之，李答云：“不知二人何事，要紧拉我往苏州去？”杨询二人，皆笑而不答。元龙拱手别李，李嘱云：“汝过潮王庙里许小石桥边，有问汝姓名者，须告以他姓，不可言姓杨；若言姓杨，须并以名告之。切记，切记！”元龙欲问故，孝先匆匆行矣。
　　元龙前行至桥，果有二人坐草中问其姓名。元龙方答姓杨，二人即直前扭结云：“久候多时，今日不能放你了。”元龙以手拒之，奈彼伙渐众，为其扯入水中；始悟为鬼，并记前语，即大呼曰：“我杨元龙并未与各位有仇！”中有一鬼曰：“误矣，放还可也。”方叫唤间，适有卖汤圆者过桥，闻人叫声，持灯来照，见元龙在水中，急救之。元龙起视，即邻人张老，告以故，张老送元龙归家。
　　次早，元龙往视孝先，见孝先方殓。询之，其家云：“昨晚中风死矣。”盖遇李时，即李死时也，但不知往苏州何事。
　　代州猎户
　　代州猎户李崇南，郊外驰射，见鸽成群，发火枪击之，正中其背，负铅子而飞。李在惊，追逐至一山洞，鸽入不见。李穿洞而进，则石室甚宽，有石人数十，雕镂极工，头皆斫去，各以手自提之；最后一人，枕头而卧，怒目视李，睛闪闪如欲动者。李大怖，方欲退出，而带铅子之鸽率鸽数万争来咬扑。李持空枪且击且走，不觉坠入池内，水红热如血，其气甚腥。鸽似甚渴者，争饮于池，李方得脱逃。出洞，衣上所染红水，鲜明无比，夜间映射灯月之下，有火光照灼。终不知此山鸽究属何怪。
　　金刚作闹
　　严州司寇某，有戚徐姓者，能持《金刚经》。司寇卒后，徐作功德，为诵经，日八百遍。一夕病重，梦鬼役召至阎罗殿，上坐王者谓曰：“某司寇办事太刻，奉上帝檄，发交我处。应讯事甚多，忽然金刚神闯门入，大吵大闹，不许我审，硬向我要某司寇去。我系地下冥司，金刚乃天上神将，我不敢与抗，只好交其带去。金刚竟将他释放。我因人犯脱逃，不能奏复上帝，只得行查至地藏王处，方知是汝在阳间多事，替他念《金刚经》所致。地藏王晓得公事公办，无可挽回，故替我拦住金刚神，不许再来作闹，仍将某公解回听审。所以召汝者，将此情节告知，不许再为诵经。姑念汝也是一片好意，无大罪过，故仍放汝还阳。然妄召尊神，终有小谴，已罚减阳寿一纪矣。”徐大惊而醒。未十年竟卒。
　　吴西林曰：“金刚乃佛家木强之神，党同伐异，闻呼必来，有求必应，全不顾其理之是非曲直也，故佛氏坐之门外，为壮观御武之用。诵此经者，宜慎重焉。”
　　烧头香
　　凡世俗神前烧香者，以侵早第一枝为头香，至第二枝，便为不敬。有山阴沈姓者，必欲到城隍庙烧头香，屡起早往，则已有人先烧矣，闷闷不乐。其弟某知之，预先通知庙祝：毋纳他人，俟其先到，再开门纳客。庙祝如其言。沈清晨往，见烧香者未至，大喜，点香下拜，则仆地不起矣。
　　扶舁归家，大呼曰：“我沈某妻也。我虽有妒行，然罪无死法。我夫不良，趁我生产时，嘱稳婆将二铁针置产门中，以此陨命。一家之人，竟无知者。我诉城隍神，神说我夫阳寿未终，不准审理。前月关帝过此，我往喊冤，城隍说我冲突仪仗，又缚我放香案脚下。幸天网恢恢，我夫来烧头香，被我捉住，特来索命。”
　　沈家人毕集拜求，请焚纸钱百万，或请召名僧超度。沈仍作妻语曰：“汝等痴矣！我死甚惨，想往叩天阍，将城隍纵恶、沈某行恶之事，一齐申诉，岂区区纸钱超度所能饶名者乎？”言毕，沈自床上投地，七窍流血死。
　　树怪
　　费此度从征西蜀，到三峡涧，有树孑立，存枯枝而无花叶，兵过其下辄死，死者三人。费怒，自视之，其树枝如鸟爪，见有人过，便来攫拿。费以利剑斫之，株落血流。此后行人无恙。
　　广信狐仙
　　徐芷亭方伯初守广信府，有西厢房锁闭多年，云中有狐。徐夫人不信，亲往观之。闻鼾呼声，启户无人，声从一榻中出。夫人以棍敲之，空中有人语云：“夫人莫打。我吴子刚也，居此百余年，颇有去意。屡欲移居，而门神拦我。夫人可为我祭之，且代为乞情，则我让出朝廷公廨矣。”
　　夫人大骇，具酒肴向竹床陈设，兼祭门神，告以原委。又闻空中语曰：“我受夫人恩，愧无以报，谨来贺喜。府上老爷即日升官。奉嘱者，七月七日，切勿抱官官到红梅园嬉戏，其日恐有恶鬼在园作祟。”言毕寂然。
　　到期，方伯表兄某过园，见树上有两红衣儿以手招人。就视之，并无形影，但闻崩颓之声，则假山石倒矣，几为所压。九月间，徐公升赣南道。此事徐公子秉鉴为我言。
　　白石精
　　天长林司坊名师者，家设乩坛，有怪物占为坛主，自名“白石真人”，人问休咎颇验。常教林君修仙，须面上开一眼，便可见上帝宫室，云中神仙。林从此痴迷，时以小刀向鼻间刻划。人夺其刀，便怒骂。
　　忽一日，乩盘书云：“我土地神也。现在缠汝者是西山白石之精，神通绝大，我受其驱使。渠不能作字，凡乩上，皆强我代书。今日渠往西天参佛，故我特来通知，速拆乩盘，具呈于本县城隍，庶免此难。但切不可告知此怪，是土地神来泄漏也。”适蒋太史苕生自金陵来，知其故，立毁其盘，并以三十金买天师符一张，悬林室中，怪果不至。
　　后十年，林君亡矣，符尚挂中堂，有线香倒下，烧其符上朱砂，字画尽，而衬纸不坏。其时蒋在京师，未得林讣，适天师来朝，告蒋曰：“贵亲家林君死矣。”问：“何以知之？”曰：“某月日，我所遣符上神将已来归位故也。”后得之林家烧符之信，方觉骇然。
　　当扶乩时，蒋在座，则盘中不动。蒋去后，人问乩，书云：“此老有文光射人，我不喜见之。”据土地云：“白石精在林家作祟者，要摄取林之魂，供其役使故耳。”
　　鬼圈
　　蒋少司马时庵公子某，与数友在京师游愍忠寺。时届清明，踏青荒地，见精舍数间，中有琵琶声。趋往，则一女背面坐，手弹弦索。逼视之，女回头，变青面狰狞者，直来相扑，阴风袭人，各惊走归。时尚下午，彼此以为眼花，且恃有四人之众，各持木棍再往，则有四黑人坐而相待，手持铜圈套人。受其套者，无不倾跌，棍无所施。正仓皇间，有放马者数人驱马冲来，怪始不见。四人归，各病十馀日。
　　东医宝鉴有法治狐
　　萧山李选民，少年惆傥。烧香佛庙，见美女在焉，四顾无人，逐与通语。女自言姓吴，幼无父母，依舅而居。舅母凌虐，故在此礼佛，愿得佳耦。李以言挑之，女唯唯，遂与归家，情好甚笃。久之，李体日羸。觉交接时吸取其精，与寻常夫妇不同。且十里以内之事，必先知之。心知为狐，驱之无法。
　　一日，拉其友杨孝廉至三十里外，以情告之。杨曰：“我记《东医宝鉴》中有治狐术一条，何不试之？”遂偕往琉璃厂，觅得是书，求东洋人译而行之，女果涕泣去。
　　此事余在西江谢蕴山太史家亲见，杨孝廉为余言之，惜未问其《东医宝鉴》中是何卷页。
　　乩言
　　抚州太守陈太晖，未第时，在浙乡试，向乩神问题，批云：“具体而微。”后中副车，方知所告者，非题也。有求对联者，书“努力加餐饭，小心事友生”十字。问：“次句何出？”曰：“秀才读时文，不能杜诗，可怜可笑。”陈方与友游鉴湖观莲，乩问：“昨日鉴湖之游乐乎？”有咏红莲者，以诗求和，乩上题云：“红衣落尽小姑忙，从此朝来叶亦香。莫恼韶光太匆迫，花开三日即为长。”
　　云门山氓有被鬼作闹者，诣乩盘求救，乩书：“我不能救，请某村余二太爷来救。”如其言，请余二太爷至，余向其家东北角厉声曰：“你们要往四川也，该速去了！”空中应曰：“极是。”从此恨竟寂然。余二太爷者，某村之学究也，问其所以驱鬼者是何言语，笑而不答。问乩，乩亦无言。
　　●卷二十
　　移观音像
　　山西泽州北门外有庙供观音，时时有黄蜂从其座下石缝中出，纷纷数万，白日为晦。土人移观音像，掘蜂穴，以火熏之。见一朱棺，有底无面，中有妇人突然而起，将红袖一挥，颈拖双带而走。众瞠视，听其所往。其裙上满绣蝴蝶，飘飘然竟入市中李姓家而灭。李方娶妇，众人告以故。李以为妄，大骂众人荒诞。未三日，其家新妇缢死。
　　山阴风灾
　　己丑年，蒋太史心余掌教山阴。有扶乩者徐姓盘上大书“关神下降”。蒋拜问其母太夫人年寿，神批云：“尔母系再来人，来去自有一定，未便先漏天机。”复书云：“屏去家僮，有要语告君。”如其言。乃云：“君负清才，故尔相告。今年七月二十四日，山阴有大灾，尔宜奉母避去。”蒋云：“弟子现在寄居，绝少亲戚，无处可避。且果系劫数中人，避亦无益。”乩盘批“达哉”二字，灵风肃然，神亦去矣。
　　临七月之期，蒋亦忘神所言，二十四日晨起，天气清和，了无变态。过午二刻，忽大风西来，黑云如墨，人对面不能相见，两龙斗于空中，飞沙走石；石如碗大者，打入窗中以千百计；古树十余丈者，折如寸草；所居蕺山书院石柱尽摇，至申刻始定。墙倾处压死两奴，独一七岁小儿存米桶中呻吟不死。问之，曰：“当墙倒时，见一黑人长丈余，擒我纳桶内。”其母则已死桶外矣。是年，临海居民死者数万人。
　　谢檀霞
　　连者，昭州人，好洁耽吟。友人某邀与同贾楚中，友入肆会计，独守舟次。泊湘源数日，爱江水净碧，凡衣裳襟带，都促奴子再三浣濯，而自吟不辍。夜梦身立水上，有好女子蹴波与语，自称：“谢檀霞，元时人，年十八夭死。父母怜我癖爱此间山水，遂葬于此。今冢没水噬，遗骨久付泥沙。生时好洁耽吟，与君同癖，宜寿而夭，故得全其神气，不复轮回，生死介在仙鬼之间。君明日当死于风涛中，妾怜其癖之同也，敢以预告，君可速附他舟回家。”惊醒，即治装，觅下水船抵家。归后足不出户，旅闻湘源陷风涛，死数千人，惴惴而已。
　　年余，忽梦吏数人突至其家，责以免脱之罪，谓“冥王赫怒，将重按其事。”皇遽甚，许梦冥钱若干，方允缓期。数夕后，鬼使复至，索钱加倍，亦允许。
　　正当焚送之期，方昼寝，忽见檀霞自外入，笑曰：“我来贺君脱难，寻君居址不得，广为问讯。不图野水之劫，人数太多，容易蒙混。又喜各府判官新旧交代，我已遣人将君姓名注销，自今以后，杳无死期。我是数百年英魂，飘泊无耦，愿共晨夕。授子服气之法，不必交媾，如人世之夫妇也。”且曰：“鬼差索诈，不必理他，有我在此。”后遂白日降形其家，周旋如妻妾，不饮不食。
　　久之，亦能辟谷，每言祸福辄应，闾里以此敬而奉之。檀霞嫌人世无味，仍偕重游湘中，不知所终。
　　引鬼报冤
　　浙江盐运司快役马继先，积千金，为其子焕章营买吏缺。焕章吏才更胜乃翁，陡发家资巨万。继先暮年娶妾马氏，颇相得。继先私蓄千金指示妾云：“汝小心服侍，终我天年，我即将此物相赠，去留听汝。”越五六年，继先病，复语其子云：“此女事我甚谨，我死后，所蓄可俱付之。”
　　继先死，焕章顿起不良，即与其姑丈吴某曾为泉州太守者商曰：“不意我翁私蓄尚多，命与此女，殊为可惜。”吴云：“此事易为。乃翁死后，我来助汝逐之。”过后日，焕章诱此妾出屋伴灵，私与其妻硬取箱箧，搬入内室，将乃翁卧房封锁，此妾在外，尚不知也。
　　继先回煞后，此妾欲归内室，吴突自外入，厉声曰：“姨娘无往！我看汝年轻，决不能守节，不若即今日收拾回娘家，另择良配。我叫汝小主人赠汝银两可也。”随呼焕章：“兑银五十两来。”焕章趋出曰：“已备。”妾欲进内，焕章止之，曰：“既是姑爷吩咐，想必不错。汝之箱箧行李，我已代汝收拾停妥，毋烦再入。”妾素愿，惧吴之威，含泪登舆去。焕章深谢吴之劳。
　　又数月，节届中元。妾带去之资及衣饰已为父母兄弟荡尽，欲趁此节哭奠主人，仍归马氏守节。七月十二日，备香帛祭器至马家哭奠，焕章之妻骂曰：“无耻贱人，去而复返！”不容入内，命其坐外厅之侧轩暂过一夜，祭毕即去，如再逗留，我决不容！妾彻夜哭，五鼓方绝声。次早往视，已悬躯于梁矣。焕章买棺收敛，其母家惧吴声势，亦无异言。
　　焕章因屋有缢死鬼，将屋转售章姓，别构华室自居。章翁自小奉佛诵经，夜见此女作悬梁哭泣状。翁久知此事，心为不平，且恶焕章之嫁祸，乃祝曰：“马姨娘，我家买屋用价不少，并非强占。姨娘与马焕章、吴某有仇，与我家无干。明晚二更，我亲送汝至焕章家何如？”鬼嫣然一笑而没。
　　次晚，为此女设位持香，送至焕章门，低声曰：“姨娘旁立，待我叩门。”即叩门问司阍：“汝主人归否？”对曰：“尚未。”乃又私祝曰：“姨娘请自入，仇可复矣。”司阍者不解章之喃喃何语，笑其痴。章归家，终夜不寐。
　　天未明，即趋马家听信，见司阍者已立门外，章曰：“汝起何早？”司阍者曰：“昨夜主人归，方至门，即疾作，刻下危甚。”章惊而返。下午复探，马已死矣。过数日，吴太守亦亡。焕章无子，其资均为他人所有；吴没后，家亦不振。
　　灵鬼两救兄弟
　　武昌太守汪献琛之弟名延生者，暑月暴亡。后乾隆二十八年秋日，其堂兄希官亦得危疾，数夜不寐。医者开方，以补剂治之。其母方煎药，病者忽发声曰：“大婶娘毋再误也！我昔误于庸医，今希哥又遭此难，我不忍坐视其死。”言毕，即将药碗掷地。希母问曰：“汝何人凭我儿？”曰：“我即延生也，死未一年，婶娘不能辨我声音耶？”希母曰：“汝死后作何事？”曰：“阴司神念我性直，且系屈死，命我为常州城隍司案吏。因本宫移文浙省城隍，会议总督到任差务要事，命我赍文来此，我故得来一探希哥，不意渠已卧病，几为庸医所杀。此刻我往城隍衙门，将公事了结再来。”语毕，即闭目卧，竟夜安眠。
　　次早醒，问之，茫然无知。至晚，忽作延生声曰：“惫矣，速具水浆来解渴。”希母与之。又云：“可呼八兄来，我有话说。”八兄者，即其胞兄也。既至，慰问若生时，且云：“八兄，汝何贪戏若此？前在祖宗祠堂池内自荡小舟，几为石柱碰毙。其时幸我在旁，使柱旁倒，不然难逃此厄。柱下有古冢一丘，因我父浚池不察，使他枯骨日浸水中，故欲来报怨。我再三求之，彼方允诺。八兄须为迁葬。”又呼其妹三人至前曰：“大妹二妹，有福不妨，小妹禄甚薄，不若随我去，交与母亲照管，何苦在此常受庶母之气？”大笑拱手作别状，曰：“再会再会。”言毕，希忽仰卧如初。越数日，病愈，不半年，其幼妹果亡。
　　二十九年冬，希哥梦延生至曰：“兄今愈矣。弟办完此差，小有功绩，可望受职。从此别矣，后会难期。”语竟而去，希哥悲呼而醒。
　　木画
　　永城尉陆敬轩，浙之萧山人，修署截木。署旧有柳树一株，锯之，板中现天然画一幅。如淡墨写成：左右峰石悬崖，崖上松一株，山树一株，枝叶倒垂，松上缠藤累累；中有一叟扶杖立，商冠长袖，须眉如活，左手纳袖中着胸前，右足前行露舄左舄隐衣下，回顾若听泉状。尉宝之，携归其家。时乾隆辛酉十月十三日事。
　　滚经台
　　贵州平越府署内有石台，高七尺，藏佛经十六幅，全书梵字，读之不可解。相传太守讯狱，有事关重大而犯人不伏者，则取经铺地，令犯人在经上滚过。理直者了然无害，理屈者登时目瞪身僵。数百年来，官恃以断狱，而狱囚亦无敢轻滚经台者。张文和公第五子景宗，性素愎，抵任后以为妖，拆台焚经。是年两子死，次年公亡。
　　菜花三娘子
　　阳湖某秀才，美丰姿，春夜独坐书房中，闻扣门声。启视之，有女自称“菜花三娘子，特来相伴。”随后有四姊妹，如媵从然。生惊其美，遂留宿焉。
　　日久身病，遣之不能去，其父具牒诉于本县之张王庙。是夜梦张王拘犯听审，责三娘子蛊惑良人，各杖十五，押逐出衙。五妇行未数步，皂肃持杖追至，向三娘子索钱，曰：“非我用情轻打，则汝等娇嫩之臀伤矣，焉能行路？”各女皆于裙带中出钱谢之。
　　越三日，三娘子复来曰：“我与汝缘法未尽，不能舍汝。汝再告张王，王亦无奈我何。汝同学有王先生某者，其人迂腐可憎。汝不许往告，亦不许其入门。”生父母恶之，重具牒诉于张王庙，神果不灵，乃速招王生。生处馆远方，越数日方到。到时，生已死矣。王先生，亦邑中廪生，年未三十。
　　神和病
　　赵云菘探花年十六时，戚人张某患神和病，有女鬼相缠，形神鹄立，奄奄欲毙。其母遍祷诸神，卒无效验，惟赵坐其榻，鬼不敢至。赵去，鬼笑曰：“汝能使赵探花常坐此乎？”母苦求赵公，赵不得已往，秉烛相伴。至第三夜，不胜其倦，略闭目，病人情已遗矣，越数日而卒。
　　鼠食牛
　　句容村民养一牡牛，忽有七鼠从牛后窍入，食其心肺，牛竟死。村民逐鼠，得其一，遍体白毛，重十斤。烹食之，肥过鸡豚。
　　代神判断
　　萧十洲参戎，致政归养，舟泊巫峡。是夜梦有若差官状者持令箭骑马沿江问：“孰是萧大老爷船？”跃入船头，喘犹未定，怀中取出公文一角，面书“金龙四大王封”六字，随押七犯跪旁，请判“斩”字。萧骇曰：“此地方官之事，余武职，且退归林下之员，不敢越俎。”差官答曰：“公文上有公衔名，请照例办。”顷刻间，灯烛辉煌，传呼升堂。开门，阶下仪仗吏卒排立，俨然坐公堂上，非舟中也。差官先唱“绞犯六名”，毕，后唱“斩犯一名”，乃六七岁童子。萧问曰：“渠尚未成丁，何罪遽斩？”吏摇手曰：“罪名已定，毋须置议，请速判之。”随送标条。判讫，遂押众犯而去。公梦觉，心恶之。
　　次晨，大雾弥江，公戒勿解缆。巳刻，向其母太夫人闲话间述前梦未竟，忽有一只上水货船触石撞沉，呼救甚惨，乃急命舟子捞救。仅救起三客，业僵死矣，如法灌救，良久方活，其舵工七名皆已淹毙。后复捞获无头童男一尸，认其衣服，即舵工之子也。
　　余按此事与无锡华师道梦中相同：华梦阴官差役请华到衙门判“斩”字。华以未审罪名，不肯落笔。有被发妇再四哀求云：“公若不肯下判，则此案又拖累三年矣。”华终不肯，云：“我不知其所以应斩之罪，如何忍心落笔？”遂喝拒而醒。隔三年，师道卒。师道字半江，精篆隶之学，在淮上程莼江家处馆，与余交好。
　　鬼门关
　　朱梁江，名衣，太仓州诸生也。戊子科赴江宁乡试，寓中患热症，甚危，亲友买舟送归。行次丹徒，朱卧舱中，忽尔晕绝。
　　见三青衣人导之登岸，其路直而窄，黑暗无光，两足甚轻飘。行约十数里，忽有一物来，紧傍身左；走十数里，又一物来，紧傍身右。走十数里，到一城，巍巍然双门谨闭，城额横书“鬼门关”三字。二青衣扣门不应，再扣之，旁边突出一鬼，貌甚狰狞，与二青衣互相争斗。遥见红灯一对，四轿中坐一官长，传呼而来。近视之，似太仓州城隍神。神问：“你是何姓名？”对：“系下场太仓州学生员。”神曰：“你来尚早，此处不可久停。”命撤所导之灯送归，见城门洞启，轿甫入而门仍闭矣。
　　持灯者云：“速随我向东走。”觉非前来之路。行二三里，至大江边，白浪滚滚。持灯者将渠推入江心，大呼救命而苏。时舟已抵太仓城外，盖死去已三日矣。因心窝尚温，故从者促舟子日夜趱行，至家病愈。此事萧松浦所言。
　　萧客珠崖时，曾过檐耳，四面叠{山律}，中通一道，壁上镌“鬼门关”三字，旁刻唐李德裕诗，贬崖州司户经此所题。诗云：“一去一万里，十来九不还。家乡在何处，生渡鬼门关。”字径五尺大，笔力遒劲。过此，则毒雾恶草，异鸟怪蛇，冷日愁云，如入鬼域真非人境矣。
　　冤魂索命
　　乾隆戊寅，萧松浦与沈毅庵同客番禺幕中，分办刑名。时菱塘有刃伤事主盗案，获犯七名，赃证确凿。萧照律拟斩，解府司勘转。臬司某疑七犯皆问大辟，得毋过刻，驳审减轻。萧亦不愿办此重案，借此推辞。案归毅庵办矣。
　　毅庵居处，与萧仅隔一板壁。夜间披阅案牍，闻毅庵斋中若嘶嘶有声甚微，起而瞰之，见毅庵俯首案上，笔不停书；其旁立有三四鬼，手捧其头。又见无数矮鬼环跪于地。萧急呼毅庵视之，忽血腥扑鼻，灯烛俱灭，身亦晕跌窗外，童仆急扶归卧。
　　次日，毅庵及同人叩其故，萧告以所见。毅庵曰：“吾知之矣。昨宵所办，菱塘盗案也。原拟情真罪当，七犯皆无可生之法。因奉驳审，不得不从中减轻二名。内谢阿挺、沈阿痴两犯，本在外接赃，并未入内。因护赃格斗，刃伤事主，且有别案，君故皆拟斩。予欲改轻其罪，以迎合臬司。君所见跪地无数矮鬼，殆二犯之祖宗也；其环传之无头鬼，非二犯已伏法诛之伙盗，即被杀害之怨鬼来索命也。余不敢枉法以活人，使死鬼含冤于地下，请仍照原拟顶详可也。”其案遂定。
　　扫螺蛳
　　徐公浩观察山西，有老狐化作道士，时入其署与语。某县令太仓王姓者，中飞语，观察信之，将褫其官。老狐缓颊，谓其人祖宗功德不可量也。后观察廉得其诬，事遂已。令来谒观察，问：“君祖宗作何好事？”对以五世祖耕海滨，海潮至，青螺随潮入岸；潮退，螺不能归原处，被人捉卖。祖夫妻各持帚扫青螺入海，自三更至黎明为度，如是者六十年。狐所谓功德，或指此耶！
　　观察有小婢曰彩云，狐见之曰：“不可使为婢，此女有根基，将来是观音大士作媒，嫁与洞庭君者。”迟数日，彩云持其父所书扇倚柱看，观察见文理粗通，问知其父为诸生，祖翰林，且感老狐之言，命作第三孙女，远近皆知有三姑娘。阅半载，有巨公以礼寄观察，并赠一画轴，云：“闻公三姑娘未字人，可许与申太守大年之子。奉赠大士像甚灵，悬斋头祷求，当有验也。”申，湖北人，悟洞庭君之说。大士像又与媒札同至，乃为成其婚。狐之前知如此。
　　周太史驱妖
　　周用修，江西瑞昌县楼下村人，年五十余，早丧妻，有子有媳，生计颇自给。一日，有妪年五十许，入其家，登楼呼其长子妇至曰：“吾尔姑也，尔毋惧。”妇诧甚，于归时并未见有姑也。用修闻之，欲相见，不许；其子欲见，亦不许。然饮啖寝兴，无异常人，举家亦安之。无何，有谇语飞入其耳，怒亡去，用修家遂困。所存布菽，贮之柜，扃锁甚固，启视一空，邑人但时见老妪在用修门首日市布菽。如是三年，家困甚，请于官，召巫治之，皆不验。
　　宗人厚辕以庶吉士在假，至其家，先一夕怪去，至期又去。用修异之，乞厚辕为驱除。厚辕朱书黄纸檄其土地神及社神曰：“阴与阳同一理，无阴司则已，若果有，则以一区区楼下村有二神在此，而听此妖祟人，竟莫之同乎？限三日驱之。不能，则五日。七日，若再不能，是无神也，焉用血食为？当令焚尔庙，毁尔像矣。”檄焚后，厚辕即渡江访友。
　　阅半月，仍过楼下村，在肩舆小睡，似见漫山塞谷皆老少男妇，人上立人者，几千万辈，拥道来观。二老人须长二尺，立舆旁，默无语。厚辕惊觉，催肩舆入城。诸族人贺曰：“君焚檄后三日，怪去，竟不复来。”言未已，用修至，搏颡于地，求为草善后文，再焚于二神祠，怪遂绝。
　　良猪
　　江南宿州睢溪口民被杀，投尸于井，官验无凶手。忽一猪来至马前，啼甚惨，从役驱之不去。官曰：“畜有所诉乎？”猪跪前蹄若叩首状，官命随之行。猪起前导，至一室，排户入，猪奔卧榻前，以嘴啮地，出刀，血迹尚新。执其人讯之，果杀人者。乡人义之，各出费养猪于佛舍，号曰“良猪”。十余年死，寺僧为龛埋焉。
　　雷打扒手
　　乌程彭某，妻病子幼，卖丝度日。一日负一捆丝赴行求售，因估价不合，置之柜上。时出入卖丝者甚众，行家以其货少，他顾生理。彭转瞬，丝即失去，因牵行主鸣官。行主云：“我数万金开行，肯骗此数千文丝乎？”官以为有理，不究。
　　卖丝者闷闷回家。适其子嬉戏门外，见父卖丝归，以为必带果饵，迎上索取。彭正失丝怀忿，任脚踢之。儿登时死。彭悔，急自投河亦死，其妻不知也。邻人见其子卧于门，扶之，方知气已绝，连呼病妇，告以儿亡。妇痛子情急，登时坠楼死。官验后，嘱邻人为之埋葬。
　　赵三日，雷雨大作，震死三人于卖丝者之门。少顷，一剃头者复苏，据云：“前扒手孙某在某行扒出一捆丝，对门谢姓见之，欲与分价，方免出首。丝在我店卖出，派分我得钱三百，彼二人各得二千。旋闻卖丝者投河，官验后无事矣。不料今日同遭雷击，彼等均已击死，我则打伤一腿。”验之果然。
　　北门货
　　绍兴王某与徐姓者，明季在河南避张、李之乱，所过处尸横遍野。一夕遇李兵，二人自度必死，避城内乱尸中。夜半，灯烛辉煌，自城头而下，疑贼兵巡城。渐近，乃城隍灯笼。愈惊惧，不敢作声。少顷，闻从者曰：“有生人气。”又一吏呼曰：“一个北门货，一个不在数。”神渐远去。次早，贼兵出城，二人起走，紧记夜所闻，认南路而行。傍晚，又抵一城，恰是北门。突遇贼捕兵，徐被杀，王遁归家。后子孙甚众。
　　泥刘海仙行走
　　如皋北门内湖南常德太守徐文度家，买一泥塑刘海仙，长六寸许，置于堂前神龛内有年矣。一日，文度欲睡，忽闻堂前有剥啄声，命婢携灯照视。其婢惊奔入告曰：“龛内泥刘海忽然下地行走！”公初不信，视婢惊怖之状，乃出堂谛视，而泥刘海果朱朱而行。咸以为妖，欲毁弃之。公语曰：“汝等且勿惧，此像既能行走，或有灵应之征，不可毁弃。”仍令供奉龛内。迄今二十馀载，绝无他故。其子湘浦，现任两浙副使。
　　驴雪奇冤
　　乾隆四十三年春，保定清苑县民李氏女嫁与西乡张家庄张氏子为室，相距百余里。李女归宁月余，新郎跨驴来迎，令妻骑驴而己步行于后。路经某村，离家仅二十里，缘此村居民素与新郎熟识，必多调笑，且驴亦熟识归路，张乃令妻先行。
　　至六七里许，有三岔歧路，过西为张家庄大路，过东则任邱县界。有一少年控车自西道辘辘而来，系任丘豪富刘某，将张妻驴冲向任邱道上，相逼而行。天渐晚。张妻心慌，问少年曰：“此地离张家庄几何？”少年答曰：“娘子误矣。张家庄须向西而去。此是任岳大路，相距数十里。天晚难行，当为娘子择庄借宿，天明即遣人送往，何如？”张妻无奈，勉强允从。
　　至前庄，系刘之佃户孔某家，备房安歇。其时适孔佃之女亦新婚归宁，孔谓女曰：“今晚业主借宿，不能违命。汝当暂回夫家，侯业主去后，再来迎汝。”女从而归，其房为刘张共宿之所，刘之车夫宿于房外，张之骑驴系于檐下。
　　次日将午，不见启户，孔佃窥于窗隙，见两尸在炕，头俱在地，檐下系驴亦失。孔佃与车夫颤栗莫制。佃乃密语车夫曰：“汝家河南，离此甚远，何不载彼衣物速行窜归？一经到官，则尔我身命难保矣！”车夫从之。是晚，即野瘗两尸，御车载物而去。
　　刘母见子久出不归，杳无音耗，即在任邱县控追车夫；张郎追妻不见，疑有别故，复又赶至清苑控告其岳父母。县官疑有冤，饬捕密访。其时有嗜赌无赖之郭三鬻驴于市，恰与张供毛色相符。向郭盘诘，始知郭三向与孔佃之女有私，孔女归宁，郭从后窗潜入，见有二人共寝，一时气忿，杀此二人，并盗此驴。县今复唤孔佃，根诘尸首所在，亲往起尸。开土三尺，赫然一死人，乃秃头老和尚也。复又深掘，得所杀两尸。张冤既雪，刘死有踪，而和尚之尸又属疑案。正怀疑间，天忽阴雨，乃避雨古庙，寂无人迹。询诸邻保，云：“此庵向有师徒二僧，后以师出云游，徒亦他往矣。”即同邻保往视僧尸，咸云：“此即云游之僧也。”遂缉拿其徒。访至河南归德地界，已蓄发娶妻，开张豆腐店。究其师死之由，缘僧徒所娶之妇，向与其师有奸。后徒渐长，复与此妇私通。其徒每有不平，故共谋杀其师，弃庙远窜，遂成夫妇。乃置之法。
　　张大令
　　嘉兴张大令者，辛巳进士，海陵查太守虞昌之业师，素行正直。忽一日，平明而起，索冠带甚急，道有当事贵人要来相会。遂着蟒衣补褂，迎至大门外。升中堂，作揖逊坐，口喃喃对语，旁人听者，语不可解。初若欣喜，继而悲叹，又继而辞让。取茶两杯，一自饮，一置空中，杯亦不脱落。作态良久，乃送至大门外，再揖始归。家人问：“何客？”曰：“嘉兴府城隍也。彼升任去，举我代其职，故先来见访。且告我此地一二年内，有两贵人横死，遭劫者不少。我不便泄天机也。”言毕端坐，不饮不食，三日遂亡。俄而，巡抚王、陈两公事发。
　　镜水
　　湘潭有镜水，照人三生。有骆秀才往照，非人形，乃一猛虎也。有老篙工往照，现作美女，云鬟霞，池开莲花，瓣瓣皆作青色。
　　蔡掌官
　　虎丘蔡掌官，以古董为业，年少貌美。饮倪康民家，倪遣小奴持灯送归。于无人之处，见掌官与人作揖，口喃喃细语。奴问：“与何人说话？”曰：“好友李三哥唤我，我便同他去，你不必跟我。”语未毕，跳入河中。奴急救起之，拉归家，告知蔡之父母。亲友咸大惊，都来问蔡。蔡如醉可痴，口无所言，但见刀即摩其喉，见绳则试其颈，若以为天下至乐之境，无如横死者。家人锁闭之，虽小衣衫裤，皆不缝带，但穴一洞通饮食而已。
　　清明日，全家人坟，蔡从窗外逸出，两日不归。家人知其必死，四处寻觅，至白莲桥空野，忽见掌官倚桑树大呼曰：“我在此，不必再寻矣！”家人喜，奔趋视之，则已缢死树上。呼者，乃其魂也。缢带系偷染坊店地上所晒布为之。
　　沈文崧
　　高邮沈公文崧，宰山左沾化时，有相好同官某，亲老无子，将奉差西藏，公慨然代往，闻者无不惊其高义。跋涉三年余，始回内地。途中冰雪苦寒，往往月余无人烟。有仆二人，名夏祥者，侍公最忠。每至住营帐时辄不见，少顷，必手捧粟至，炊熟奉公，不知其粟可自来也。
　　一日晦雾，行至险坂，下临深涧万丈，二仆俱堕涧中。公马足已陷。忽见云雾中有大士像，手持青莲，向公指导。俄顷，身已过涧至平地，痛失二仆，逡巡不前。久之曛黑。闻人语声，急呼之，则夏祥至矣。问：“何来？”称：“堕涧后，有绿毛人长丈余，自涧中负出。”主仆相抱大哭。
　　公归后，将此事语高文良公，高为动色，绘大士图，书年月以纪之。后三十余年，沈之孙名均安者，知江西赣县；高之孙名士钅黄者，官赣县司马。初不相识，既而询及世系，彼此爽然，始知大士图犹在高处，传为至宝，至此乃以归沈。
　　蓝姑娘
　　王中丞丁忧后，居杭州羊市公馆。灶下婢忽仆地，良久苏醒，瞪目作旗人语曰：“我镶红旗某都统家蓝姑娘也，口渴腹肌，可致意大人，作速供养我。”王亲临问曰：“尔既系旗人，何故到我汉人家来？”鬼曰：“我与群姊妹清明日出门看会，不料布政使国大老爷路过，仪从甚盛，将我姊妹一冲而散，我避不及，只得避到大人家来。”中丞曰：“汝避国大人不避我，独不知国大人尚是我之属员乎？他冲汝，汝何不到他家作祟？”鬼曰：“我畏之。”中丞曰：“然汝辈作鬼者亦势利，只怕现任官，不怕去任官耶？”曰：“不然。去任者果做好官，我亦怕他。”中丞大不喜，不得已，且供饭焚纸钱与之，婢病旋愈。未一年，中丞及于难。
　　鼠胆两头
　　山东桂未谷广文，精篆隶之学，藏碑板文字甚多。每夜被鼠咬破，心恶之，设法擒鼠。以为鼠胆汁可以治聋，乃生剥之。果得一胆，如蚕大，两外有头，蠕蠕行动。鼠死半日，胆尚活也。卒不解其故，惧而弃之沟中，亦无他异。或云：“首鼠两端，此之谓也。”然擒他鼠验之，并胆俱无。
　　西海祠神
　　嘉兴钱汝器，太傅文端公第七子也，选陕西武功令。抵任后，不数月，以疾卒。卒之前一日，旦起告家人具汤沐，朝服北向九拜，复东向九拜。家人问故，曰：“北向所以谢主恩也。东向者，余出都时，过蒲州，宿西门外禹庙，梦禹王召我为水神，居西海祠。余固辞不获，定于明日当去。”次早，果端坐而逝，时壬九月十七日也。
　　先是有郭生者，人，明慧善歌，为钱所眷，孙君渊如亦善之，旋以他事逸去。后孙在朝邑令庄虚庵所，接郭生书云：“九月过解州，梦钱七公子来，仪卫甚盛，告余云：‘将赴任西海祠，如申旦之约，无间幽明，当访我于蒲州南郭外。言讫而寤。若梦中言果真，公子当不在人间矣。”
　　时孙正访生消息不得，接此信，即日脂车渡河，至蒲州相访。果有西海祠，建于至元十二年，现在重修落成。方徘徊间，忽郭生自廊庑出，相与叙述前事，共相悲喜。因酾酒洁羞，为文祭云：“昔者巨卿死友，厥有素车之驰；子文酒徒，无损成神之骨。恭闻故实，不谓逢君。”阳湖洪孝廉亮吉亦吊以诗云：“少年有愿须先偿，既入神籍何能狂？”
　　猢狲洒
　　曹学士洛为予言：康熙甲申春，与友人潘锡畴游黄山。至文殊院，与僧雪庄对食，忽不见席中人，仅各露一顶，僧曰：“此云过也。”
　　次日，入云峰洞，见一老人，身长九尺，美须髯，衲衣草履坐石床。曹向之索茶，老人笑曰：“此间安得茶？”曹带炒米，献老人。老人曰：“六十余年未尝此味矣！”曹叩其姓氏，曰：“余姓周，名执，官总兵，明末隐此，百三十年。此猿洞也，为虎所据，诸猿患之，招余杀虎。殪其类，因得居此。”床置二剑，光如沃雪，台上供河洛二图、六十四卦，地堆虎皮数十张。笑谓曹曰：“明日诸猿来寿我，颇可观。”言未已，有数小猿至洞前，见有人，惊跳去。老人曰：“自虎害除，猿感我恩，每日轮班来供使令。”因呼曰：“我将请客，可拾薪煨芋。”猿跃去，少顷，捧薪至，煮芋与曹共啖。曹私忆此间得酒更佳，老人已知，引至一崖，有石覆小凹，澄碧而香，曰：“此猢狲酒也。”酌而共饮。老人醉，取双剑舞，走电飞沙，天风皆起。舞毕还洞，枕虎皮卧，语曹云：“汝饥，可随手取松子橡栗食之。”食后，体觉轻健。先是，曹常病寒，至是病减八九。
　　最后引至一崖，有长髯白猿以松枝结屋而坐，手索书一卷，诵之琅琅，不解作何语，其下千猿拜舞。曹大喜，急走归告雪庄。拉之同往，洞中止存石床，不见老人。
　　张秀才
　　杭州张秀才某，馆京师某都统家。书舍在花园中，离正宅百步。张素小胆，唤馆僮作伴，灯上即眠，已年余矣。
　　八月中秋，月色大明，馆僮在外饮酒，园门未关。张立假山石上玩月，见一妇人披发赤身，远远而至。谛视之，肤体甚白，而自脸至身，皆有泥污垢瘢。张大惊，以为此必僵尸破土而出者也。双睛炯然，与月光相射，尤觉可畏。急取木弋撑房门，而已登床窃视之。
　　未几，砉然有声，门撑推断，而此妇昂然进矣。坐张所坐椅上，将案头书帖尽撕毁这，飒飒有声。张已骇绝。更取其界尺大敲桌上，仰天长叹。张神魂飞越，从此不省人事矣。昏迷中，觉有摩其下体者，骂曰：“南蛮子，不堪！不堪！”摇步而去。
　　次早，张僵卧不起，呼之不应，馆僮及学生急请都统来视，灌以姜汁始苏，具道昨宵情形。都统笑曰：“先生毋骇，此非鬼也。吾家人仆妇丧偶，积思成疯，已锁禁二年矣。昨偶然锁断，故逸出作闹，致惊先生。”张不信。都统亲拉至锁妇处窥观，果昨所见也。病乃霍然。
　　张颇以“不堪”二字自惭馆僮闻而笑曰：“幸而相公此物不堪，家中人有中疯妇意者，都被其索闹不休，有咬伤掐痛其阴几至断者。”
　　周将军墓二事
　　山西宁武有周将军遇吉之墓，百馀年来，河水啮其旁，坟渐倾泻。土人张某哀之，具牲牢致祭，默祷曰：“将军威灵，当思所以护墓之法。”次夕，天大雷雨，百里内闻有兵马腾中踔之声。次日，将军坟旁忽涌出一山，高十丈馀，阑截冲水处，至墓前，便绕道曲流矣。人咸异之。
　　乾隆四十五年，其他山水暴至。有周某者，将军之族孙也，负母而奔，黑夜踉跄，全不认路。其母在伊背上骂曰：“汝有妻有子，妻可以生儿，可以传代，汝俱弃之，而独负我龙钟之母，不太愚乎！”其子不顾，牢负其母狂奔而已。次日天明，始知身与母俱立将军墓上，土高丈许，水不能淹。虽行一夜，并无三里之远也。归家视妻子，皆无恙，云：“水来时，似有人扶我上屋者，故得生全。”其旁邻人，已无孑遗矣。
　　●卷二十一
　　娄罗二道人
　　娄真人者，松江之枫乡人。幼孤，从中表某养大。与其婢私，中表怒逐之。娄盗其橐金五百，逃入江西龙虎山。方过桥，有道人白发，曳杖立，笑曰：“汝来乎？汝想作天师法官乎？须知法官例有使费，非千金不可，五百金何济？”娄大骇曰：“吾实带此数，金少奈何？”道人曰：“吾已为汝豫备矣。”命侍者担囊示之，果五百金。娄跪谢称仙。道人曰：“吾非仙，吾乃天师府法官也，姓陈名章，缘尽当去，为待子故未行。有三锦囊，汝佩之，他日有急难大事，可开视之。”言毕，趺坐桥下而化。娄入府见天师，天师曰：“陈法官望汝久矣，汝来陈法官死，岂非数耶！”
　　故事：天师入京朝贺，法官从行。雍正十年，天师入朝，他法官同往，娄不能与。夜梦陈法官踉跄而来，涕泣请曰：“道教将灭，非娄某不能救。须与偕入京师，万不可误！”天师愈奇娄，乃与之俱。时京师久旱，诸道士祈请无效，世宗召天师谕曰：“十日不雨，汝道教可废矣。”天师惶恐伏地，窃念陈法师梦中语，遽奏请娄某升坛。娄开锦囊，如法作咒，身未上而黑云起，须臾雨г足。世宗悦，命留京师。
　　十一年，诛妖人贾士芳。贾在民间为祟，召娄使治。娄以五雷正法治之，拜北斗四十九日，妖灭。是年地震，娄先期奏明。皆锦囊所载三事也。今娄尚存，锦囊空而术亦尽矣。娄所服丸药，号“一二三”。当归一两，熟地二两，枸杞三两。
　　又有罗真人者，冬夏一衲，佯狂于市。儿童随之而行，取生米麦求其吹，吹之即熟。晚间店家燃烛无火，亦求罗吹，吹之即炽。京师九门，一日九见其形。忽遁去无迹，疑死矣。
　　京师富家多烧暖炕，炕深丈许，过三年必扫煤灰。有年妇者扫坑，炕中间鼾声，大惊召众观之，罗真人也。崛然起曰：“借汝家坑熟卧三年，竟为尔辈扫出。”众请送入庙，曰：“吾不入庙。”请供奏之，曰：“吾不受供。”“然则何归？”曰：“可送我至前门外蜜蜂窝。”即舁往蜂窝。窝洞甚狭，在土山之凹，蜂数百万，嘈嘈飞鸣。罗解上下衣赤身入，群蜂围之，穿眼入口，出入于七窍中，罗怡然不动。
　　人馈之食，或食或不食，每食，必罄其所馈。或与斗米饭、鸡卵三百，一啖而尽，亦无饱色。语呶呶如枭，不甚可解。某贵人馈生姜四十斤，啖之，片时俱尽。居窝数年，一日脱去，不知所往。
　　蛇含草消木化金
　　张文敏公有族侄寓洞庭之西碛山庄，藏两鸡卵于厨舍，每夜为蛇所窃。伺之，见一白蛇吞卵而去，颈中膨亨，不能遽消，乃行至一树上，以颈摩之，须臾，鸡卵化矣。张恶其贪，戏削木片装入鸡卵壳中，仍放原处。蛇果来吞，颈胀如故。再至前树摩擦，竟不能消。蛇有窘状，遍历园中诸树，睨而不顾，忽往亭西深草中，择其叶绿色而三叉者摩擦如前，木卵消矣。
　　张次日认明此草，取以摩停食病，略一拂试，无不立愈。其邻有患发背者，张思食物尚消，毒亦可消，乃将此草一两煮汤饮之。须臾间，背疮果愈，而身渐缩小，久之，并骨俱化作水。病家大怒，将张捆缚鸣官。张哀求，以实情自白，病家不肯休。往厨间吃饭，入内，视锅上有异光照耀。就观，则铁锅已化黄金矣，乃舍之，且谢之。究亦不知何草也。
　　蔡京后身
　　崇祯时，某相公常自言为蔡京后身，以仙官堕地狱，每世间诵《仁王经》，耳目为一亮。又罚作扬州寡妇，守空房四十年。故癖好尤奇。好观美妇之臀，美男之势，以为男子美在前，女子之美在后，世从易之，非好色者也。常使妇衣袍褶，男饰裙钗，而摸其臂势，以为得味外味。又常戏以取姬妾优童数十，以被蒙其首，而露其下体，互猜为某郎某姬，以为笑乐。有内阁供事石俊者，微有姿，而私处甚佳，公甘为咂弄。有求书者，非石郎磨墨不可得也。号臂曰：“白玉绵团”，势曰：“红霞仙杵”。
　　天镇县碑
　　天镇县隶云中，其地有玄帝庙。庙有古碑，其上炮铳铅铁大小丸甚多，皆陷入石内。邑人云：前明时，闯兵来，邑人拒战不胜。俄见此碑自庙飞出，盘旋军阵。凡敌所放火炮，咸着于上，我军无失衄，而敌赖以退。今谓之“天成碑”，现存于庙。
　　抬轿郎君
　　杭州世家子汪生，幼而聪俊，能读《汉书》。年十八九，忽远出不归，家人寻觅不得。月余，其父遇于荐桥大街，则替人抬轿而行。父大惊，牵拉还家，痛加鞭。问其故，不答，乃闭锁书舍中。未几逃出，又为人抬轿矣。如是者再三。祖父无如何，置之不问，戚友中无肯与婚。然《汉书》成诵者，终身不忘。遇街道清净处，郎诵《高祖本纪》，琅琅然一字不差。杭州士大夫亦乐召役之，胜自己开卷也。自言两肩负重则筋骨灵通，眠食俱善，否则闷闷不乐。此外亦无他好。
　　杨笠湖救难
　　杨笠湖为河南令，上宪委往商水县赈灾。秋暑甚虐，午刻事毕，纳凉城隍庙。坐未定，一人飞奔而来，口称：“小民张相求救”。问：“何事？”曰：“不知。”左右疑有疯疾，群起逐之。其人长号不出，曰：“我昨夜得一梦，见此处城隍神与已故县主王太爷同坐。城隍向我云：‘汝有急难，可求救于汝之父母官。’我即向王太爷叩头。王曰：‘我已来此，无能着力，汝须去求邻封官杨太爷救，过明午则无害矣。’故今日黎明即起，闻大爷姓杨，又在此庙，故来求救。”言毕，叩头不肯去。扬无奈何，笑曰：“我已面准，汝有难即来可也。”问其姓名，命家人记之。
　　数日后，散赈过其地，讯其邻人，曰：“张某是日得梦入城后，彼卧室两间无故塌倒，毁伤什物甚多，惟本人以入城故免。”
　　冯侍御身轻
　　冯侍御养梧先生自言初生时，身如小猫，称之，重不满二斤，家人以为必难长成。后过十岁，形渐魁梧，登进士，入词林，转御史。生二子，一为布政使，一为翰林。先生为儿时，能踏空而行十馀步，方知李邺侯幼时能飞，母恐其去，以葱蒜压之，其事竟有。
　　江都某令
　　江都某令，以公事将往苏州。临行，往甘泉李公处作别，面托云：“如本县有尸伤相验事，望代为办理。”李唯唯。已而闻其三鼓后仍搬行李回署，李不解何事，探之，乃有报相尸者。商家汪姓两奴口角，一奴自缢。汪有富名，某以为奇货，命其停尸大厅，故不往验，待其臭秽，讲贯三千两，始行往验。验时又语侵主人，以为喝令，重诈银四千两，方肯结案。
　　李公见而尤之，以为太过。某曰：“我非得已，我欲为小儿捐一知县故耳。现在汪银七千两，已差人送入京师，我并不存家中。”未几，其子果选甘肃某县，升河州知州。乾隆四十七年，为冒赈事发觉，斩立决，孙二人尽行充发，家产籍没入官。某惊悸，疽发背死。
　　执虎耳
　　云南大理县南乡民李士桂，家世业农。家畜水牛二只，至夜，一牛不归，士桂往寻。昏黑中，月色初上，见田中有兽卧焉，酣声雷鸣，以为己牛，骂曰：“畜生，如何此刻不回家！”随即骑上。将攀其角，角不见，但耸毛耳两只，遍身狸色斑然，方知是虎，急不敢下。
　　虎被人骑，惊醒，腾身起，咆哮叫跳。士挂私念下背必为所啖，于是竭生平之力，紧握其耳，至于穿破耳轮，手愈牢固，抵死不放。虎性猛烈，腾山跃水，为棘刺所伤，次日晨刻，力尽而毙；士桂亦僵仆虎背，气息奄然。家人寻得，抱持归家，竟获重生。两脚上为虎爪所攫，肉尽骨见。医逾年，才得平复。
　　十八滩头
　　湖南巡抚某，平时敬奉关帝。每元旦，先赴关庙行香求签，问本年休咎，无不应验。乾隆三十二年正月一日，诣庙行礼毕，求得签有“十八滩头说与君”之句，因有戒心。是年，虽浅水平路，必舍舟坐轿。秋间，为候七一案，天使按临。从某湖过某地，行舟则近而速，起旱则远而迟。使者欲舟行，公不可，乃以关神签语诵而告之，使者勉从而心不喜。
　　未几，贵州铅厂事发，有公受赃事。公不承认，而司阍之李奴必欲扳公，说：“此银实送主人，非奴所撞骗。”时李已受刑，两足委顿，奴主争辩不休。使者厉声谓公曰：“十八滩头之神签验矣！李字，‘十八’也；委顿于地，‘瘫’也，说此银送与主人，是送与君也。关圣帝君早知有此劫数，公何辩之有？”公悚然，遂认受赃而案定。
　　三姑娘
　　钱侍御琦巡视南城，有梁守备年老，能超距腾空，所擒获大盗以百计。公奇之，问以平素擒贼立功事状。梁跪而言曰：“擒盗未足奇也，某至今心悸且叹绝者，擒妓女三姑娘耳，请为公言之：
　　雍正三年某月日，九门提督某召我入，面谕曰：“汝知金鱼胡同有妓三姑娘势力绝大乎？”曰：“知。”“汝能擒以来乎？”曰：“能。”“需役若干？”曰：“三十。”提督与如数，曰：“不擒来，抬棺见我。”三姑娘者，深堂广厦，不易篡取者也。梁命三十人环门外伏，己缘墙而上。时已暮，秋暑小凉，高篷荫屋。梁伏篷上伺之。
　　漏初下，见二女鬟从屋西持朱灯引一少年入，跪东窗低语曰：“郎君至矣。”少年中堂坐良久，上茶者三，四女鬟持朱灯拥丽人出，交拜妮语，肤色目光，如明珠射人，不可逼视。少顷，两席横陈，六女鬟行酒，奇服炫妆，纷趋左右。三爵后，绕梁之音与笙箫间作。女目少年曰：“郎倦乎？”引身起，牵其裾从东窗入，满堂灯烛尽灭，惟楼西风竿上纱灯双红。
　　梁窃意此是探虎穴时也，自篷下，足蹋寝户入。女惊起，赤体跃床下，趋前抱梁腰，低声辟耳曰：“何衙门使来？”曰：“九门提督。”女曰：“孽矣，安有提督拘人而能免者乎？虽然，裸妇女见贵人，非礼也，请着衣，谢明珠四双。”梁许之，掷与一裨、一裙、一衫、一领袄。女开箱取明珠四双，掷某手中。
　　女衣毕，乃从容问：“公带若干人来？”曰：“三十。”曰：“在何处？”曰：“环门伏。”曰：“速呼之进，夜深矣，为妾故累，若饥渴，妾心不安。”顾左右治具，诸婢烹羊炮兔，咄嗟立办。三十人席地大嚼，欢声如雷。梁私念床中客未获，将往揭帐。女摇手曰：“公胡然？彼某大臣公子也，国体有关，且非其罪，妾已教从地道出矣。提督讯时，必不怒公；如怒公，妾愿一身当之。”
　　天黎明，女坐红帷车与梁偕行，离公署未半里，提督飞马朱书谕梁曰：“本衙门所拿三姑娘，访闻不确，作速释放，毋累良民，致干重谴。”梁惕息下车，持珠还女。女笑而不受。前婢十二人骑马来迎，拥护驰去。明日侦之，室已空矣。
　　搜河都尉
　　予亲家张开士，牧宿州，奉旨开河掘地得鼋，大如车轮，项系金牌，镌“正德二年皇帝敕封搜河都尉”十二字。鼋两眼深碧色，背壳绿毛寸许。民间聚观，告之官，官念前代老物，命放之。是夜，风雨飒至，河不掘而成者三十馀丈。
　　科场事五条
　　乾隆元年正月元日，大学士张文和公梦其父桐城公讳英者独坐室中，手持一卷。文和公问：“爷看何书？”曰：“《新科状元录》。”“状元何名？”公举左手示文和公曰：“汝来此，吾告汝。”文和公至此，曰：“汝已知之矣，何必多言？”公惊醒，卒不解。后丙辰状元，乃金德瑛。移“玉”字至“英”字之左，此其验也。公得子迟，祈梦于京师之前门关帝庙。梦帝以竹竿与之，旁无枝叶，心颇不喜。有解者贺曰：“公得二子矣。”问：“何故？”曰：“孤竹君之二子，此传记也。破‘竹’字为两‘个’字，此字法也。”已而果然。
　　王士俊为少司寇，读殿试卷，梦文昌抱一短须道士与之。后胪唱时，金状元德瑛如道士貌，出其门。
　　刘大魁丙午下场，请乩，乩仙批云：“壬子两榜。”刘不解，以为壬子非会试年，或者有恩科耶？后丙午中副榜，至壬子又中副榜。
　　缪焕，苏州人，年十六入泮，遇乩仙，问科名，批云：“六十登科。”缪大恚，嫌其迟。后年未三十竟登科，题乃《六十而耳顺》也。
　　有三人祈梦于于肃愍庙，两人无梦，一人梦肃愍谓曰：“汝往观庙外，照墙则知之。”其人醒，告二人。二人妒其有梦，伪溲焉者，即于夜间取笔向墙上书“不中”二字。天尚未明，写“不”字不甚连接。次早，三人同往视之，乃“一个中”三字，果得梦者中矣。
　　百四十村
　　阁学周公煌，四川人，自言其祖樵也，孤身居峨嵋山，年九十九未婚。每日入山打薪，卖与山下吴姓鬻豆腐翁。吴夫妻二人，一女，每日买周薪为炊，交易甚欢。
　　吴年六旬，告周曰：“明日是吾生辰，叟早来饮酒。”周诺之，已而不至，吴之妻曰：“周叟颇喜饮，今不来卖薪，又不来称祝，毋乃病乎，盍往视之？”吴翌日往访，见周颜色甚和，问：“昨何不来？”叟笑曰：“我昨入山，将伐薪作寿礼，不意过一深溪，见黄白色累累，得无世所称金银者乎？余竭力运之，现堆床下。若下山，则谁为守者？”吴视之，果金银，因代为谋曰：“叟不可居此矣。叟孤身住空山而挟此物，保无盗贼虑耶？”周曰：“微君言，吾亦知之，盍为我入城寻一屋在人烟稠密处？”吴如其言，且助之迁居。
　　未几，周又至，面赧然有惭色，手百金赠吴，揖曰：“吾有求于公。吾明年百岁矣，从未婚娶，自道将死，遑有他想？不料获此重资，一老身守之，复何所用？意欲求公作媒，代聘一妇。”吴睨其妻，相与笑吃吃不休，嫌其不知老也。周曰：“非但此也。我聘妻，非处子不可。若再醮二婚，非老人郑重结发之意。倘嫌我老者，请万金为聘，以三千金谢媒。”吴虽知其难，而心贪重谢，强应曰：“诺。”老人再拜去。月余，无人肯与老人婚。老人又来催促，吴支吾无计。
　　时吴女才十九岁，忽跪请曰：“女愿婚周叟。”夫妇愕然。女曰：“父母之意，不过嫌周老，怜女少耳。女闻人各有命。儿如薄命，虽嫁年相若者，未必不作孀妇；儿如命好，或此叟尚有余年，幸获子嗣，足支门户，亦未可定。且父母无子，只生一女，女恨不能作男儿孝养报恩。如彼以万金来此，而又以三千金作谢，是生女愈于生男，而女心亦慰。女想此叟如许年纪，获此横财，恐天意未必遽从此终也。”吴夫妇以女言告叟，叟跪地连叩头呼岳父母者再。嫁，生一子，读书补廪，孙即阁学公也。
　　老人年一百四十岁，吴女先卒，年已五十九矣。老人殡葬制服，哭泣甚哀。又四年，老人方卒。所居村，人题曰“百四十村”。
　　人畜改常
　　《搜神记》有“鸡不三年，犬不六载”之说，言禽兽之不可久畜也余家人孙会中，畜一黄狗，甚驯。常喂饭，狗摇尾乞怜，出入必相迎送，孙甚爱之。一日，手持肉与食，狗嚼其手，掌心皆穿，痛绝于地，乃棒狗杀之。
　　扬州赵九善养虎，槛虎而行。路人观者先与十钱，便开槛出之，故意将头向虎口摩擦，虎涎满面，了无所伤，以为笑乐。如是者二年有馀。一日，在平山常下索钱，又将头擦虎口，虎张口一啮而颈断。众人报官，官召猎户以枪击虎杀之。
　　人皆曰：“鸟兽不可与同群。”余曰：不然，人亦有之。乾隆丙寅，余宰江宁，有报杀死一家三人者。余往相验，凶手乃尸辛之妻弟刘某。平日郎舅姊弟甚和，并无嫌隙。其姊生子，年甫五岁。每舅氏来，代为哺抱，以为惯常。是年五月十三日，刘又来抱甥，姊便交与。刘乃掷甥水缸中，以石压杀之；姊惊走视，便持割麦刀砍姊，断其头；姊夫来救，又持刀刺其腹，出肠尺馀，尚未气绝。余问有何冤仇，伤者极言平日无冤，言终气绝。问刘，刘不言，两目斜视，向天大笑。余以此案难详，立时杖毙之，至今不解何故。
　　又有寡妇某，守节二十馀年，内外无间言。忽年过五十，私通一奴，至于产难而亡。其改常之奇，皆虎狗类矣。
　　梦葫芦
　　尹秀才廷一，未第时，每逢下场，必梦神授一葫芦，放榜不中。自后遇入闱心恶，而每次必梦葫芦，然屡梦则葫芦愈大。雍正甲辰科，入闱前夕，尹恐又梦，乃坐而待旦，欲避梦也。其小奴方睡，大呼“梦见一个葫芦，与相公称等身。”尹懊恨不祥，亦无可奈何。已而榜发，尹竟中三十二名。其三十名姓胡，其三十一名姓卢，皆甚少年，方悟初梦之小葫芦，盖二公尚未长成故也。
　　乩仙示题
　　康熙戊辰，会试举子求乩仙示题，乩仙书“不知”二字。举子再拜求曰：“岂有神仙而不知之理？”乩仙乃大书曰：“不知不知又不知。”众人大笑，以仙为无知也。是科，题乃“不知命，无以为君子也”三节。又甲午乡试前，秀才求乩仙示题，仙书“不可语”三字。众秀才苦求不已，乃书曰：“正在‘不可语’上。”众愈不解，再求仙明示之，仙书一“署”字，再叩之，则不应矣。已而，题是“知之者，不如好之者”一章。
　　神签预兆
　　秦状元大士将散馆，求关圣签，得“静来也好把此心扪”之句，意郁郁不乐，以为神嗤其有亏心事也。已而，试《松柏有心赋》，限“心”字为韵，终篇忘点“心”字，阅卷者仍以高等上。上阅之，问：“‘心’韵何以不明押？”秦俯首谢罪，而阅卷者亦俱拜谢。上笑曰：“状元有无心之赋，主司无有眼之人。”
　　奇骗
　　骗术之巧者，愈出愈奇。金陵有老翁持数金至北门桥钱店易钱，故意较论银色，哓哓不休。一少年从外入，礼貌甚恭，呼翁为老伯，曰：“令郎贸易常州，与侄同事，有银信一封托侄寄老伯。将往尊府，不意侄之路遇也。”将银信交毕，一揖而去。
　　老翁拆信谓钱店主人曰：“我眼昏，不能看家信，求君诵之。”店主人如其言，皆家常琐屑语，末云：“外纹银十两，为爷薪水需。”翁喜动颜色，曰：“还我前银，不必较论银色矣。儿所寄纹银，纸上书明十两，即以此兑钱何如？”主人接其银称之，十一两零三钱，疑其子发信时匆匆未检，故信上只言十两；老人又不能自称，可将错就错，获此余利，遽以九千钱与之。时价纹银十两，例兑钱九千。翁负钱去。
　　少顷，一客笑于旁曰：“店主人得毋受欺乎？此老翁者积年骗棍用假银者也。我见其来换钱，已为主人忧，因此老在店，故未敢明言。”店主惊，剪其银，果铅胎，懊恼无已。再四谢客，且询此翁居址。曰：“翁住某年，离此十里余，君追之犹能及之。但我翁邻也，使翁知我破其法，将仇我，请告君以彼之门向，而自往追之。”店主人必欲与俱，曰：“君但偕行至彼地，君告我以彼门向，君即脱去，则老人不知是君所道，何仇这有？”客犹不肯，乃酬以三金，客若为不得已而强行者。
　　同至汉西门外，远望见老人摊钱柜上，与数人饮酒，客指曰：“是也，汝速往擒，我行矣。”店主喜，直入酒肆，ㄏ老翁殴之曰：“汝积骗也，以十两铅胎银换我九千钱！”众人皆起问故，老翁夷然曰：“我以儿银十两换钱，并非铅胎。店主既云我用假银，我之原银可得见乎？”店主以剪破原银示众。翁笑曰：“此非我银。我止十两，故得钱九千。今此假银似不止十两者，非我原银，乃店主来骗我耳。”酒肆人为持戥称之，果十一两零三钱。众大怒，责店主，店主不能对。群起殴之。
　　店主一念之贪，中老翁计，懊恨而归。
　　骗术巧报
　　骗术有巧报者。常州华客，挟三百金，将买货淮海间。舟过丹阳，见岸上客负行囊，呼搭船甚急。华怜之，命停船相待。船户摇手，虑匪人为累。华固命之，船户不得已，迎客入，宿于后舱尾。将抵丹徒，客负行囊出曰：“余为访戚来。今已至戚处，可以行矣。”谢华上岸去。顷之，华开箱取衣，箱中三百金尽变瓦石，知为客偷换，懊恨无已。
　　俄而天雨，且寒风又逆，舟行不上，华私念：金已被窃，无买货资，不如归里摒挡，再赴淮海。乃呼篙工拖舟返，许其直如到淮之数。舟人从之，顺风张帆而归。
　　过奔牛镇，又见有人冒雨负行李淋漓立，招呼搭船。舵工睨之，即窃银客也，急伏舱内，而伪令水手迎之。天晚雨大，其人不料此船仍回，急不及待，持行李先付水手，身跃入舱。见华在焉，大骇，狂奔而走。发其行囊，原银三百宛然尚存，外有珍珠数十粒，价可千金。华从此大富。
　　香亭记梦
　　香亭于乾隆壬辰冬赴都谒选，绕道东昌。十二月五日，宿冠城县东关客店。夜梦至一园亭，竹石萧疏，迥非人境。儿上横书一卷，字作蝇头小楷。阅之，载一事，云：
　　“新野之渠有巨鱼，化为丽姝，名曰“乔如”。有李氏子惑焉，至三百六十日，而李氏子以溺死。宋氏子又惑焉，历三十六日，而宋氏子亦死。有杨氏子知其为怪也，故纳之，而特嬖之，绝其水饮，而乔如无所施术。三年，生三子，悉化为鱼。六年，杨氏子遍体生鳞甲，而乔如益冶艳。一夕暴风雨，乔如抱持杨氏子，两身合为一身，各自一首，鼓同飞，投洞庭湖。日出时，杨饮水；日入时，乔如饮水。杨氏子犹知与乔如交欢，不知为鱼在水也，而竟得不死寿。此之谓物其物，化其化。”
　　自此以下，字模糊不可辨。钟鸣梦醒，枕上默诵，不遗一字。
　　敦伦
　　李刚主讲正心诚意之学，有日记一部，将所得行事，必据实书之。每与其妻交媾，必楷书“某月某日，与老到敦伦一次。”
　　一字千金一咳万金
　　商邱宰某，申详一案，有卑职勘得“毫无疑义”四字。臬使某怒其专擅，驳饬不已，并提经承宅门，将行枷责。杨急改“似无疑义”四字，再行申详，乃批允核转。然往返盘费、司房打点已至千金。
　　汶上令某，见巡抚某。偶患寒疾，失声一咳。某怒其不敬，必欲提参。央中间人私献万金方免。人相传为“一字千金，一咳万金”。
　　菩萨答拜
　　余祖母柴太夫人常为余言，其外祖母杨氏老而无子，依其女洪夫人以终，年九十七而卒。居一楼奉佛诵经，三十年足不履地。性慈善，闻楼下笞奴婢声，便傍徨不能食。或奴婢有上楼者，必分己所食与食。九十以后拜佛，佛像志立答拜，太夫人大怖，时余祖母年尚幼，必拉之作伴，曰：“汝在此，佛不答我也。”卒前三日，索盆濯足。婢以向所用木盆进，曰：“不可，我此去踏莲花，须将浴面之铜盆来。”俄而，旃檀之气自空缭绕，端跏趺而逝。逝后，香三昼夜始散。
　　暹罗妻驴
　　暹罗俗最淫。男子年十四五时，其父母为娶一牝驴，使与交接。夜睡缚驴，以其势置驴阴中养之，则壮盛异常。如此三年，始娶正妻，迎此驴养之终身，当作侧室。不娶驴者，亦无妇子肯嫁之也。
　　倭人以下窍服药
　　倭人病不饮药。有老倭人能医者，熬药一桶，令病者覆身卧，以竹筒插入谷道中，将药水乘热灌入，用大气力吹之。少顷，腹中汩汩有声。拔出竹筒，一泻而病愈矣。
　　狮子击蛇
　　戈侍御涛云：某太翁名锦，为某邑令。适西洋贡狮子经过其邑。狮子于路有病，与解员在馆驿暂驻。狮子蹲伏大树下，少顷，昂首四顾，金光射人，伸爪击树，树中断，鲜血迸流，内有大蛇决折而毙。先是，驿中马多患病，往往致死，自此患除。厚待贡使。至京，献于阙廷，象见之不跪。狮子震怒。长吼一声，象皆俯伏。奉旨放归本国，后数日，陕抚奏至，云：“京中放狮，本日午时已过潼关。”
　　贾士芳
　　贾士芳，河南人，少似痴愚。有兄某读书，命士芳耕作。时时心念，欲往游天上。一日，有道人问曰：“尔欲上天耶？”曰：“然。”道士曰：“尔可闭目从我。”遂凌虚而起，耳畔但闻风涛声。少顷，命开目，见宫室壮丽，谓士芳曰：“尔少待，我入即至。”良久出谓曰：“尔腹馁耶？”授酒一杯。贾饮半而止，道人弗强，曰：“此非尔久留处。”仍令闭目，行如前风涛声。
　　少顷开目，仍在原处。步至伊兄馆中，兄惊曰：“尔人耶？鬼耶？”曰：“我人耳，何以为鬼？”曰：“尔数年不归，曩在何处？”曰：“我同人至天上，往返不过半日，何云数年？”其兄以为痴，不之顾，与徒讲解《周易》。士芳坐于旁，闻之起摇手曰：“兄误矣！是卦繇词九五阳刚与六二相应，阴阳合德，得位乘时，水火相济，变为正月之卦。过此以往，刚者渐升，柔者渐降。至上九，数不可极，极则有悔，悔则潜藏，以待剥复之机矣。”其兄大惊，曰：“汝未读书，何得剖析《易》理如此精奥！”信其果遇异人。远近趋慕，叩以祸福，无不响应。田中丞奏闻，蒙召见。卒以不法伏诛。
　　或云：贾所遇道人，姓王名紫珍，尤有神通，尝烹茶，招贾观之，指曰：“初烹时，茶叶乱浮，清浊不分，此混沌象也。少顷，水在上，叶在下，便是开辟象矣。十二万年，不过如此一霎耳。”
　　嵇文敏公总督河道时，贾常在署中，人多崇奉之。有不相敬者，贾必拉至无人之处，将其生平隐事妻子所不知者一一语之，其人愧服乃已。又常问人：“可畏鬼否？”曰畏鬼便已，如云不畏，则是夜必有奇形恶状者入房作闹。
　　石男
　　“石妇”二字，见《太玄经》，其来久矣。至于半男半女之身，佛书亦屡言之，近复有所谓“石男”者。扬州严二官，貌甚美，而无人与狎。其谷道细如绿豆，下秽如线香。昼食粥一盂，酒数杯，蔬菜须而已，多则腹中暴胀，大便时痛苦异常。
　　须长一丈
　　黄龙眉，震泽县人，官热河四旗厅巡检，须长一丈有奇，绕腰两匝，馀垂至地。
　　禁魇婆
　　粤东崖州居民，半属黎人，有生黎、熟黎之分。生黎居五指山中，不服王化；熟黎尊官长，来见则膝行而入。
　　黎女有禁魇婆，能禁咒人致死。其术取所咒之人或须发，或吐馀槟榔，纳竹筒中，夜间赤身仰卧山顶，对星月施符诵咒。至七日，某人必死，遍体无伤，而其软如绵。但能魇黎人，不能害汉人。受其害者擒之鸣官，必先用长竹筒穿索扣其颈项下，曳之而行，否则近其身必为所禁魇矣。据婆云：不禁魇人，则过期已身必死。
　　婆中有年少者，及笄便能作法，盖祖传也。其咒语甚秘，虽杖杀之，不肯告人。有禁魇婆，无禁魇公，其术传女不传男。
　　割竹签
　　黎民买卖田土，无文契票约，但用笔签一片。售价若干，用刀划数目于签上，对劈为二，买者卖者各执其半以为信。日久转卖，则取原主之半签合而验之。其税签如税契，请官用印于纸，封其竹签之尾，春秋纳粮，较内地加丰焉。
　　黎人进舍
　　黎民婚嫁，不用舆马，吉日，新郎以红布一匹往岳家裹新妇，负背上而归。其俗，未成亲之先，婿私至翁家与其妻苟合，谓之“进舍”。若能生子而后负妇者，则群以为荣。邻里交贺，各以白纸封番钱几元，至其门首，抛竹筐中，其主人以大瓮贮酒陈于门前，瓮内插细竹筒数条。贺客至，各伏筒瓮而饮。饮毕，又无迎送拜跪之礼。余在肇庆府署中，州刺史陈桂轩为余言。
　　海异
　　海中水上咸下淡，鱼生咸水者，入淡水中即死；生淡水中者，入咸水中即死。若水煮饭，水干而米不熟，必用淡水煮才熟。水清者，下望可见二十馀丈，青红黑黄，其色不一。人小便，则水光变作火光，乱星喷起。鱼常高飞如鸟雀，有变虎者，有变鹿者。
　　喝呼草快子竹
　　惠州山中有草，喝之则卷，号“喝呼草”。罗浮山有“快子竹”，竹形小而质劲，截之可以为箸。不许人作声，若作声呼之，便遁入土中，觅不可得。
　　蚺蛇藤
　　琼、雷两州，蚺蛇大如车轮，所过处，腥毒异常，遇者辄死。性淫而畏藤，土人多以妇人裤并藤条置腰间，闻腥气知蛇至，先以妇裤掷去，蛇举头入裤吮嗅不已；然后以藤抛击，蛇便缩伏，凭人捆缚。缚归，钉之树上，用刀剖腹，蛇似不知；将至胆处，乃作爱护之状。胆畏人取，逃上逃下，未易捉取，直至蛇死腹裂，胆落地上，犹跃起丈馀，渐渐力尽势低。取挂檐间，其胆衣内汁犹终日奔腾上下，无一隙停留。俟晾干后，才可入药。
　　网虎
　　江西鄱阳湖渔人收网，疑其太重，解而视之，斑然虎也，惜已死矣。
　　福建解元
　　裘文达公殿典试福建，心奇解元之文，榜发后，亟欲一见。昼坐公廨，闻门外喧嚷声，问之，则解元公与公家人为门包角口。公心薄之，而疑其贫，禁止家人索诈，立刻传见。其人面目语言，皆粗鄙无可取。心闷闷，因告方伯某，悔取士之失。
　　方伯云：“公不言，某不敢说。放榜前一日，某梦文昌、关帝与孔夫子同坐，朱衣者持《福建题名录》来，关帝蹙额云：‘此第一人平生恶武断，何以作解头？’文昌云：‘渠官阶甚大，因无行，已削尽矣。然渠也勇喜斗，一闻母喝即止，念此尚属孝心，姑予一解，不久当令归土矣。’关帝尚怒，而孔子无言，此亦奇事。”未几某亡。
　　顾四嫁妻重合
　　永城吕明家佃人顾四，乾隆丙子岁荒，鬻其妻某氏，嫁江南虹县孙某，生一女。次年岁丰，顾又娶后妻，生子成。成幼远出，为人佣工，流转至虹县地方，赘孙姓家。两年，妻父殁，成无所依，遂携其妻并妻母回永城。顾四出见，儿之岳母，已之故妻也。时顾后到先一月殁，遂为夫妇如初。
　　千里客
　　万历年间，绍兴商冢宰起第，卜云“千里客来居此宅”。当时讶之。至国初，王侍御兰膏先生任盐政归，买此宅居之。王别号“千里”，即江宁王检校大德父也。
　　赵子昂降乩
　　邓宗洛秀才云：伯祖开禹公少时赘海宁陈大司空家，众人请仙，公亦问终身，乩判云“予赵子昂也”五字，宛然赵书。公在帝微笑云：“两朝人物。”乩随判诗一首云：“莫笑吾身事两朝，姓名久已著丹霄。书生不用多饶舌，胜尔寒毡叹寂寥。”后公年八十，由岁贡任来安训导，十年而终。
　　神仙不解考据
　　乾隆丙午，严道甫客中州。有仙降乩巩县刘氏，自称雁门田颖，诗文字画皆可观，并能代请古时名人如韩、柳、欧、苏来降。刘氏云，有坛设其家已数载矣。中州仕宦者，咸敬信之。颖本唐开、宝间人，曾撰张希古墓志，石在西安碑林，毕中丞近移置吴中灵岩山馆。
　　一日，降乩节署，甫至，即以此语谢其护持之功。此事无知者，因共称其神奇。时严道甫在座，因云：“记墓志中云：‘左卫马邑郡尚德府折冲都尉张君。’考唐府兵皆隶诸卫，左右卫领六十府。志云尚德府为左卫所领，固也，但《唐书·地理志》马邑郡所属尚无德府，未知墓志何据？”仙停乩半响，云：“当日下笔时，仅据行状开载，至唐《地理志》，为欧尤所修，当俟晤时问明，再奉复耳。”然自是节署相请，乩不复降。即他所相请，有道甫在，乩亦不复降。
　　产公
　　广西太平府僚妇生子，经三日，便澡身于溪河，其夫乃拥衾抱子坐于寝榻，卧起饮食，皆须其妇扶持之，稍不卫护，生疾一如孕妇，名曰“产公”，而妻反无所苦。查中丞俭堂云。
　　乌鲁木齐城隍
　　乌鲁木齐于乾隆四十一年筑城，得至德提残碑，中有“金蒲”字，知其地唐时为金蒲城，今《唐书》作“金蒲城”，误也。并建有城隍庙，兴工三日，都统公亮梦有人儒冠而来云：“姓纪，名永宁，陕西人。昨奉天山之神奏为皮地城隍，故尔来谒。”公心异之。
　　时毕公秋帆抚陕，因以札来询。毕公饬州县查，现在纪姓中，未有名永宁者。适严道甫修《华州志》，有纪以家谱来求登载其远祖。检之，则名永宁者居然在焉。乃明中叶生员。生平亦无他善，惟嘉靖三十一年的震时，曾捐资掩埋瘗伤死者中四十馀人而已。因以复明公。书至，适于是日庙方落成也。
　　黑霜
　　四海本一海也，南方见之为南海，北方见之为北海，证之经传皆然。严道甫向客秦中，晤诚毅伯伍公，云：
　　雍正间，奉使鄂勒，素闻有海在北界，欲往视，国人难之。固请，乃派西洋人二十名，持罗盘火器，以重毡裹车，从者皆乘橐驼随往。
　　北行六七日，见有冰山如城郭，其高入天，光气不可逼视。下有洞穴，从人以火照罗盘，蜿而入。行三日乃出，出则天色黯淡如玳瑁，间有黑烟吹来，着人如砂砾。洋人云：“此黑霜也。”每行数里，得岩穴则避入，以硝磺发火，盖其地不生草木，无煤炭也。逾时复行。
　　如是又五六日，有二铜人对峙，高数十丈，一乘龟，一握蛇，前有铜柱，虫篆不可辨。洋人云：“此唐尧皇帝所立，相传柱上乃‘寒门’二字。”因请回车，云：“前去到海，约三百里不见星日，寒气切肌，中之即死。海水黑色如漆，时复开裂，则有夜叉怪兽起来攫人。至是水亦不流，火亦不热。”公因以火着貂裘上试之，果不燃，因太息而回。
　　入城，检点从者，五十人冻死者二十有一。公面黑如漆，半载始复故，随从人有终身不再白者。
　　中印度
　　后藏西南四千余里，有务鲁木者，即佛经所云中印度也，世尊居之。金银宫阙，与佛书所云无异。宫门外有池，方广百里，白莲如斗，香气着衣，经月不散，云即阿暂池也。天时寒暖，皆如三四月，粳稻再熟。无金银，皆以货物交易。达赉喇嘛五岁一往觐。
　　闻雍正初年，鄂罗索发兵万余，驱猛象数百来斗，欲夺其地。世尊持禁咒，遣毒蟒数千往御。鄂罗索惧，请受约束，蟒蛇瞬息不见。世尊云：“此嗔心所致也，不嗔则无有矣。”因谕以此地人少，每十年当以童男女五百来献，令其自相配偶至今犹然。诚毅伯伍公云。
　　来文端公前身是伯乐
　　来文端公自言伯乐转世，眸子炯炯有光，相马独具神解。兼管兵部及上驷院时，每值挑马，百十为群，瞥眼一过，其毛病纤悉，无不一一指出，贩马者惊以为神。年七十后，常闭目静摄。每有马过，静听蹄声，不但知其良否，即毛色疾病，皆能知之。上所乘马，皆先命公选视。
　　有内侍卫数人，精选三马，百试无差，将献上。公时已老，眼皮下垂，以两指撑眼视之，曰：“其一可用，其二不可用。”再试之，果蹶矣。
　　一日坐内阁，史文靖公乘马至阁门外下，偶言所乘枣骝马甚佳，公曰：“佳则佳矣，但公所乘乃黄膘马也，何得相诳？”文靖云：“适所言诚误，但公何以知之？”公笑而不言。
　　又一日，梁文庄公入阁少迟，自言所乘马伤水，艰于行步。”公曰：“非伤水，乃误吞水蛭耳。”文庄乃请兽医针治，果下水蛭数升而愈。
　　公常语侍读严道甫云：“二十时，荷校于长安门外三十余日，玩索《易》象乾坤二卦，得相马之道。其神解所到，未能以口授人也。”
　　福建试院树神
　　纪太史晓岚视学闽省，试院西斋有柏一株，干霄蔽日，幕中友人于深夜常见友人来往其下，章服一如本朝制度，惟袍是大红。纪意树神为祟，乃扫室立主以祀，并作对句悬于楹间云：“参天黛色常如此，点首朱衣或是公。”自是怪遂绝。
　　于云石
　　金坛于云石，官翰林时，迎其父就养入都。一日，行至中途，天色已晚，四无人烟，寻一旅店，遂往投宿。店主以人满辞，于以前路无店，固求留宿。店主踌躇久之，曰：“店后只有空屋数椽，小儿幼年曾读书其处，不幸夭亡，我不忍往观，故封闭之。客如不嫌，请暂住一夜如何？”
　　于从之，即开门入，见四壁尘蒙，蛸满户，案有残书数卷。偶得时文稿一本，翻阅之，与其子云石所作文无异；入后数篇，与乡、会试中式之卷亦相同意，甚讶然。忽寓外有光射入，见对面石壁上恍惚有“于云石”字迹，即秉烛出现，乃“千霄石”三字也。转身进内，蹦然有声，石壁遂倒，字亦随灭。一夜惊疑不寐。
　　晓行抵都，与子备述其事。云石闻言，不觉失色，须叟仆地。急唤家人救治，不苏而绝。
　　●卷二十二
　　王昊庐宗伯是莲花长老
　　王昊庐宗伯，未第时，自黄冈赴京应试。路过庐山，宿于莲花宫内，因次日仍欲启行，未晚便睡。梦身坐大殿之上，面供斋果，下有袈裟百辈环拜诵佛，因随手取面前枣子，偶啖数枚，遂醒。醒时，口中有馀味。正惊讶间，忽见住房外灯烛辉煌，几筵肆设，众僧方膜拜，宛然梦中光景。启户问之，是日乃此庵肆已故净月上人忌辰，众方祭祀。宗伯大异，起视所供盘中之枣，其顶微缺，如少二三枚者，恍悟自已前身乃此庵长老也。故终身奉佛甚虔。先是，宗伯父用予公崇祯翰林。殉节庐山，故自号“昊庐”，取“昊天罔极”之义，讳泽宏。
　　鬼买儿
　　洞庭贡生葛文林，在庠有文名。其嫡母周氏亡后，父荆州续娶李氏，即文林生母也。于归三日后，理周氏衣箱，有绣九枝莲红袄一件，爱而着之。
　　食次即昏迷，自批其颊曰：“余前妻周氏也。箱内衣裳是我嫁时带来。我平日爱惜，不忍上身。今汝初来，公然偷着，我心不甘，来索汝命。”家人环跪，替李求情，且云：“娘子业已身故，要此华衣何用？”曰：“速烧与我，我等要着。我自知气量小，从前妆奁，一丝不能与李氏，皆速烧与我，我才肯去。”家人不得已，如其言，尽焚之。鬼拍手笑曰：“吾可以去矣。”李即霍然病愈。家人甚喜。
　　次日李方晨妆，忽打一呵欠，鬼又附其身曰：“请相公来。”其夫奔至，乃执其手曰：“新妇年轻，不能理家事，我每早来代为料理。”嗣后，午前必附魂于李身，查问薪米，呵责奴婢，井井有条。如是者半年，家人习而安之，不复为怪。
　　忽一日谓其夫曰：“我要去矣。我柩停在此，汝辈在旁行走，震动灵床，我在棺中骨节俱痛，可速出殡，以安我魂。”其夫曰：“尚无葬地，奈何？”曰：“西邻卖爆竹人张姓者有地在某山，我昨往看，有松有竹，颇合我意。渠口索六十金，其心想三十六金，可买也。”葛往观，果有地有主，丝毫不爽，遂立契交易。
　　鬼请出殡日期，葛曰：“地虽已有，然启期告亲友，尚无孝子出名，殊属缺典。”鬼曰：“此说甚是。汝新妇现有身矣，但雌雄未卜，与我纸钱三千，我替君买一儿来。”言毕去。至期，李氏果生文林。
　　三日后，鬼又附妇身如平时，其姑陈氏责之曰：“李氏新产，身子孱弱，汝又来纠缠，何太不留情耶？”曰：“非也。此儿系我买来，嗣我血食，我不能忘情。新妇年轻贪睡，倘被渠压死奈何？我有一言嘱婆婆：俟其母乳毕后，婆婆即带儿同睡，我才放心。”其姑首肯之，李妇打一呵欠，鬼又去矣。
　　择日出丧，葛怜儿甫满月，不胜粗麻，易细麻与着。鬼来骂曰：“此系齐衰，孙丧祖之服。我嫡母也，非斩衰不可。”不得已，易而送之。临葬，鬼附妇身大哭曰：“我体魄已安，从此永不至矣。”嗣后果断。
　　先是，周未嫁时，与邻女结拜三姊妹，誓同生死，其二妹先亡。周病时曰：“两妹来，现在床后唤我。”葛怒，拔剑斫之。周顿足曰：“汝不软求，而斫伤其臂，愈难挽回矣。”言毕而亡，年甫二十三。
　　鬼抢馒头
　　文林言：洞庭山多饿鬼。其家蒸馒头一笼，甫熟揭盖，见馒头唧唧自动，逐渐皱缩，如碗大者，顷刻变小如胡桃。食之，味如面筋，精华尽去。初不解其故，有老人云：“此饿鬼所抢也，起笼时以朱笔点之，便不能抢。”如其言，点者自点，缩者仍缩。盖一人之点，不能胜群鬼之抢也。
　　荷花儿
　　余姚章大立，康熙三年举人。家居授徒，忽有二冤鬼，一女一男，白日现形。初扼其喉，继推之地，以两手高撑，梏而不开，若空中有绳系之者。先作女声曰：“我荷花儿也。”继作男声曰：“我王奎也。”皆北京口气。
　　家人问：“何冤？”曰：“章大立前身姓翁，亦名大立，前朝隆庆时为刑部侍郎。其时我主人周世臣，官锦衣指挥，家贫无妻，只荷花儿与王奎一婢一奴相伴。有盗入室杀世臣去，我二人报官。官遣张把总入室捕盗，疑我二人因奸弑主。刑部严刑拷讯，我二人不胜楚毒，遂自诬服。刑部郎中潘志伊疑之，狱久不决。及大立为侍郎，忽发大怒，别委郎中王三锡、徐一忠再讯，二人迎合，竟照前议定罪。志伊苦争不能得，遂剐我二人于市。越二年，别获真盗，都人方知我二人之冤。传入宫中，天子怒，仅夺大立官职，而调一忠、三锡于外。请问：凌迟重情，可是夺职所能蔽辜否？我故来此索命。”
　　家人问：“何以不报王、徐之冤？”曰：“彼二人恶迹更多。一已变猪，一囚酆都狱中。我不必再报。惟大立前身颇有清官之号，又居显秩，故尔迟迟。今渠已投第三次人身矣，禄位有限，方能报复。且明季朝纲不整，气数将绝，阴司鬼神亦多昏聩。我等屡诉不准，不许出京，岂若当今大清之世，冥司阴官，亦洗心革面耶！”家人跪求说：“召名僧为汝超度何如？”曰：“我果有罪，方要名僧超度。我二人丝毫无罪，何用名僧超度？况超度者，不过要我早投人身耳。我想就投人身，遇着大立，也要报仇，渠必死我二人之手。然而旁观者不解来历，即我与大立既已隔世，虽报其人，两边都不晓来历，无以垂戒作官之人。故我二人每闻阴司唤令轮回，坚辞不肯。今冤报后，可以轮回矣。”言毕，取几上小刀自割其肉，片片坠下。作女声问曰：“可像剐耶？”作男声问曰：“可知痛耶？”血流满席而死。
　　欧阳澈
　　宋浙西有陈东、欧阳澈庙，当时士民怜其忠，故私立而祠之也。后王伦从金国来，见面恶之，命有司拆毁。明季有富而好义者李士贵，又立庙于艮山门外，乡民祈求颇灵。
　　一日，李梦神人布袍革履叩门求见，曰：“我欧阳澈也，当日位卑而言高，获罪系我自取，幸上帝怜我忠诚，命我司杭州水旱之事。杭州城地方甚大，我一人难以办理。我有友二人，一樊安邦，一傅国璋，皆布衣有气节。可塑二人像于我侧，助我安辑地方。”李允许，既而笑问曰：“陈东先生安在，何不相助为理？”曰：“李伯纪相公现司南岳，聘陈先生作记室去矣。”士贵于次日即增两像于旁。
　　浮尼
　　戊戌年，黄河水决。河官督治者每筑堤成，见水面有绿毛鹅一群翱翔水面，其夜堤必崩。用鸟枪击之，随散随聚，逾月始平。虽老河员，不知鹅为何物。后阅《桂海稗编》载前明黄萧养之乱，黄江有绿鹅为祟，识者曰：此名浮尼，水怪也，以黑犬祭之，以五色粽投之，则自然去矣。如其言，果验
　　雷火救忠臣
　　全椒金光辰，以御史直谏触崇祯皇帝之怒，召对平台，将重惩之。忽迅雷震御座，乃免之。嘉靖怒刘魁、杨爵、周怡直谏，杖置狱中。有神降乩言三人冤，乃赦之。后因熊浃言乩仙不足信，重捕入狱。亡何，高元殿火起，帝祷于灵台，火光中有呼三人姓名称忠臣者，乃急传诏释之，且复其官。
　　滑伯
　　河南滑邑署中有滑伯墓甚大，邑令到任，必先祭奠，朔望行香。滑伯之神时时出现，圭璋衮冕而出者，官必升迁；深衣便服而出者，官多不详。余门生吕炳星宰滑州，忽一日见滑伯衣胄立于墓上，是年，升香河同知。墓前古木甚多，木叶落时，风吹四散，从未有落墓上者，亦奇。
　　盘古脚迹
　　西洋锡兰山，高出云汉，其颠有巨人脚迹，入石深二尺，长八尺，云是盘古皇帝开天落地之脚迹。其国人多裸形，有穿衣者，皮肉必烂。
　　珠重七两
　　《明史》：永乐十五年，苏禄国贡大珠，重七两有零。
　　采胆入酒
　　占城国取生人胆入酒与家人饮，且以浴身，曰：“通身是胆。”每伺人于道，出其不意杀之，取胆以去。若其人惊觉，则胆先裂，不足用矣。置众胆于器，必以中华人胆居上。王在位三十年，则避位入深山，以兄弟子侄代，而已持斋受戒告于天曰：“我为君无道，愿虎狼食我，或病死。”居一年无恙，则复位如初。
　　胆长三寸
　　福王之败，有起义兵者吴汉超，宣城生员也。兵溃，逃出城，念其母在，乃入见大帅曰：“首事者我也。”杀之，剖其腹，胆长三寸。
　　湖神守尸
　　明季大学士贺逢圣，在武昌为张献忠所逼，投墩子湖死。自夏至秋，有神托梦于湖之居民某云：“我奉上帝命，守贺相尸殊苦，汝可捞而视之，有黑子在其左手者是也。”某觉而异之，俟于湖，赫然尸出，乃殓而葬之。尸在水中百有七十日，面如生。
　　僵尸抱韦驮
　　宿州李九者，贩布为生。路过霍山，天晚，店客满矣，不得已，宿佛庙中。漏下两鼓，睡已熟，梦韦驮神抚其背曰：“急起，急起，大难至矣！躲我身后，可以救你。”李惊醒，踉跄而起。见床后厝棺砉然有声，走出一尸，遍身白毛，如反穿银鼠套者，面上皆满，两眼深黑，中有绿眼，光闪闪然，直来扑李。李奔上佛柜，躲韦驮神背后。僵尸伸两臂抱韦驮神而口咬之，嗒嗒有声。李大呼，群僧皆起，持棍点火把来。僵尸逃入棺中，棺合如故。
　　次日，见韦驮神被僵尸损坏，所持杵折为三段，方知僵尸力猛如此。群僧报官，焚其棺。李感韦驮之恩，为塑像装金焉。
　　穷鬼祟人富鬼不崇人
　　西湖德生庵后门外厝棺千余，堆积如山。余往作寓，问庵僧：“此地尝有鬼祟否？”僧曰：“此间皆富鬼，终年平静。”余曰：“城中那得有如此许多富人？焉能有如此许多富鬼？且久攒不葬，不富可知。”僧曰：“所谓富者，非指其生前而言也，凡死后有酒食祭祀、纸钱烧化者，便谓之富鬼。此千余棺虽久攒不葬，增于每年四节必募缘作道场，设盂兰会烧纸钱千万，鬼皆醉饱，邪心不生。公不见世上人抢劫诈骗之事，皆起于饥寒。凡病人口中所说，目中所见，可有衣冠华美、相貌丰腴之鬼乎？凡作祟求祭者，大率皆蓬头历齿，蓝缕穷酸之鬼耳。”余甚是其言，果住月余，虽家僮婢子，当阴霾之夜，无闻鬼啸者。
　　雷神火剑
　　乾隆戊申八月，河库道司马公遣两仆还家，一名祝升，年三十；一名寿子，年十六。二人雇船行至宝应刘家堡地方，天渐阴晦，寿子忽喜曰：“前面搭台喝戏，有金盔金甲神在场上，甚热闹。”旁人皆不见，笑曰：“前面河水滔滔，绝无戏台。汝孩子气，一心想看戏耶？”祝升同一篙工争曰：“果然有戏，诸君何独不见？”言未毕，有恶见吹折桅杆，满船昏黑，震雷一声，击杀寿子、祝升于船头，并杀篙工于船尾。雷雨稍定，舱中人大惊，泊船报县，请官相尸。
　　俄而祝升苏曰：“我与寿子正在船看戏，忽见前面万道金光，不见河路，地上俱铺雪白银砖。台上宫殿巍峨，中坐冕旒神，方面白须，旁立金盔金甲者数十。一金甲神向冕旒者鞠躬白事，语不可辨，但见冕旒神点首，金甲者遂趋出，上船擒我与寿子、篙工三人去跪殿上。抽腰下挂剑，红光照耀，将寿子头上横穿过去，又将篙工胸上横穿过去。我看见光景不好，侧身要逃，被别个金甲神扯住，用金瓜锤当头一打，我遂昏绝，以后便不知人事了。”
　　县官万公来验，即取此段口供，申详立案。验寿子、篙工两尸，果有细眼穿喉胸二处，买棺殓埋。因祝尚活，在船中不便医治，乃撑船至大王庙停泊，扛祝升入庙。祝望见大王，惊曰：“刚才上坐者，即此神也。”又旁睨曰：“诸位神道，都在殿上，何不救救我耶？”言毕，食粥一碗，仍气绝矣。
　　是年冬，余同刘霞裳游沐阳，过刘家堡，泊船大王庙。往看诸神，皆寻常金装木偶，无他灵异。刘向神问：“寿子年幼，有何恶而犯天诛？”神不答。余笑曰：“痴秀才！此所谓民可使由之，不可使知之耳！幽明一理，何必对神饶舌耶？”
　　水精孝廉
　　广东纪孝廉，童时误入蛇腹。黑无所见，但闻腥气。扪其壁，滑氵达不可近。幸身边有小刀，因挖其壁。渐见微明，就明钻出，困卧于地。邻人见之，携归其家。是日，村郊三十里外有大蛇死焉。孝廉为毒气所伤，通身皮脱如水精，肠胃皆见，从幼至壮不改。乡举后，同年皆见之，呼为“水精孝廉”。
　　水鬼移家
　　王某居杭州城之东园，地多鱼池，东西相接，中隔一埂。季夏日正午，立埂上乘凉，见东池忽有一道浮沤，阔尺许，似潮涌来而氵砉氵砉有声。及近埂岸，有尺半长一段黑气从东池飞入西池而寂，鼻中作羊膻气。顺问之邻人，云：“是水鬼移家也。”
　　负妻之报
　　杭城仙林桥徐松年，开铜店。年三十二，骤得瘵疾。越数月，疾渐剧，其妻泣谓曰：“我有两儿俱幼，君或不讳，我不能抚，我愿祷于神，以寿借君。君当抚儿，待其长娶媳，可以成家，君不必再娶矣。”夫许之，妇投词于城隍，再祷于家神，妇疾渐作，夫疾渐瘳，浃岁而卒。
　　松年竟违其言，续娶曹氏。合卺之夕，床褥间夹一冷人，不许新郎交接，新妇惊起，盖前妻附魂于从婢以闹之也。口中痛责其夫，共寝五六月，斋祷不灵，松年仍以瘵殁。
　　四小龟扛一大龟而行
　　杭城横塘镇有孤静庵，一老僧焚修其后殿。见有四小龟共扛一大龟，径尺许，循墙依槛，团团而走，回环不止。老僧唪经毕，清罄一声，龟方敛迹。数年后，老僧圆寂，龟亦不复再见。雍正年事。
　　鬼送汤圆
　　杭州王生绳玉，课蒙于横良钟氏。钟第三子字有条，年已二十，自瞒其年，称十六，问：“弟子此时尚可读书否？”王答以：“果能志坚，书何不可读耶？”有条大喜，讽诵不辍。其父俗贾也，不以为然，迫之赴吴门贸易。有条郁郁而往，日赴市廛，夜仍阖户，隐身帷帐中，私自钻研。满房贴“岁不我与”四字。越四月，疾亟而归。时近重九，抵家遂卒。柩停于家。
　　次年七夕前一日，王睡梦中，闻内屋启门声，步至书舍排闼入。见有条左手秉烛，右手执碗，碗内腾腾热气，至王床前，启帐笑曰：“先生肚饥耶？特送点心来。”王坐起接其碗，见内浮汤圆四个，兼有铜铫。遂忘其为鬼，竟挑食之。及三而饱，尚留其一，随手交还有条，有条复为下帐闭门而去。
　　王忽大悟，惊曰：“有条殁已周岁，今夕胡为而来？”方举念间，体中寒热顿作，自夜及明，循环三次。惫甚，不能起，乃呼舆归家。家中拦门鬼以百十计，男女大小他乡本郡之鬼无所不有，大约鸠形鹄面披衣曳履之穷鬼为最多，恰无怪状奇形之可怖者。
　　王有妹嫁翟家，来视兄疾，鬼在病人口中云：“汝是郑家桥翟家娘子，亦来此耶！”王弟访之，果翟邻家结发之妻新缢死者也。
　　王父为延医投药，掖起病人命服，众鬼挤肩揎背，持其手，使不得服。如是者再四，王心厌焉，竟违父命，终不饮药。次晨，另延一医诊视，问：“曾投药否？”父语以故，医索方视之，惊曰：“幸而未饮，否则今日不能出声矣！”另立一方，鬼不复来夺。从此众鬼阗门塞屋，日掩天光，夜蔽灯火，或坐或立，或言或笑，聚集十余日。家中持经放焰口、毫无效验。一女鬼呼曰：“汝家该延老僧宏道来，我辈便去。”如其言，往请宏道。甫到门，众鬼轰然散矣。病亦渐安。
　　袁子曰：同是念经放焰口，而有验有不验，此之谓有治人，无治法也。不知鬼食之不宜人食，而以奉其先生，此之谓愚忠愚孝也。
　　忠恕二字一笔写
　　黄照，歙县人，原任福山同知，罢官后主讲韶州书院。尝书“忠恕”二大字，勒石讲堂，款落“新安后学某敬书”。
　　忽一日，梦黑衣者二人执灯至曰：“奉命召汝。”黄即随往。至一处，历阶而升，闻呼曰：“止。”黄即立定，黑衣人分左右立，中隔一层白云。闻有人曰：“汝为大清官员，何以生今反古，书‘忠恕’二字，款落‘新安’？宜速改正。”黄惊醒，急将前所刻“新安”二字改写“歙县”。
　　越数日，又梦前黑衣人引至原处，仍闻云中人语曰：“汝改书勒石固善，但亦知‘忠恕’二字之义是一气读否？汝可于古帖中求之。”黄醒，检阅十七帖，见“忠恕”二字行书乃是“忠心如一”四字，恍然大悟。复将壁间石刻毁去，仿贴中行书，另写勒石。今现存韶州书院。
　　土雨
　　乾隆十四年，李元叔秀才自京就馆沈阳，越明年夏四月，回京师，渡辽水。是日往北台子，站路过远，昏黑不得抵宿。时乘四套车投一深林中，闻树叶上蔌蔌作雨声，沾洒衣上，视之皆土也。未几，四马攒蹄，退后不敢前。骡脚大呼曰：“有鬼蹲踞当道，车拉不动！”乃取开路铁锄抓土撒之，口中作咒语，车始得行。不数步，见一火，茶杯大，傍车而行，其光上下远近不定，照里许而灭。土人云：“凡鬼物出，皆先有土雨。”
　　降庙
　　粤西有降庙之说。每村中有总管庙，所塑之像，美丑少壮不同。有学降庙法者，法将成，则至庙中卜卦降神。初至，插一剑于庙门之中，神降则拔剑而回；神不降，则用脚踢倒之。能随足而起则生，如不起，则为神诛矣。
　　其法将一碗净水写一“井”字圈绕之，地上亦写一“井”字圈绕之，八仙桌中间亦写一“井”字圈绕之，召童子四人，手上各写一“走”字圈绕之，将桌面反对碗口之上，四童以指抬桌，其人口念咒云：“天也转，地也转，左叫左转，右叫右转，太上老君急急如令转。若还不转，铜叉叉转，铁叉叉转。若再不转，土地、城隍代转。”唱毕，桌子便转，然后请药方，无不验者。
　　陇西城隍神是美少年
　　康熙间，陇西城隍塑黑面而髯者，貌颇威严，忽于乾隆间改塑像为美少年。或问庵僧，僧曰：“闻之长老云，雍正七年，有谢某者，年甫二十，从其师在庙读书。夜间先生出外，谢步月吟诗。见一人来祷，乃隐于神后伺之，闻其祝云：“今夜若偷物有获，必具三牲来献。”方知是贼也。心疑神乃聪明正直之人，岂可以牲牢动乎？次日，贼竟来还愿，生大不平，作文责之。神夜托梦于其师，将降生祸。师醒后问生，生抵赖。师怒，搜其箧，竟有责神之稿，怒而焚之。
　　是夜，神踉跄而至曰：“我来告你弟子不敬神明，将降以祸，原不过吓吓他。你竟将他文稿烧化，被行路神上奏东岳，登时将我革职拿问。一面将此城隍之位奏明上帝，即将汝弟子补缺矣。”欷而退。
　　未三日，少年卒。庙中人闻呼驺声，云是新城隍到任。嗣后，塑像者易黑胡之貌为美少年。
　　城隍赤身求衣
　　张观察挺修湖城隍庙，以檀香雕三丈法身，绣衮为袍衣之，供奉三日矣。忽夜梦一巨人，头带平天冠，而身无衣服，赤两股直立帐前。公惊醒心动，急欲赴庙查看，而庙中道士已来报神衣被窃矣。乃为另制，且命拿贼云。
　　水怪吹气
　　杭州程志章由潮州过黄岗，渡海汊。半渡，开大风，有黑气冲起，中有一人浑身漆黑，惟两眼眶及嘴唇其白如粉，坐船头上以气吹舟中人。舟人共十三人，顷刻貌尽变黑，与之相似，其不变者三人而已。少顷，黑气散，怪亦不见。开船，风浪大作，舟覆水中，死者十人，皆变色者也，其不变色之三人独免。
　　坛响
　　杭州北门外三清院林道士能擒妖，在兴化收妖坛中，放三清神座下。逾年，钱生袖海与友孔传经饯行，上南京乡试，本醉后坛云：“我友中则坛响。”果响一声。客散，生夜看书，见白衣人坐槛上与之拱手。生用界尺打之，抚掌大笑而退。是年孔君果中。
　　贞女诉冤
　　陆作梅作浔州太守，有和奸自尽一案，县详到府，文卷在案上，将批如详核转矣。其晚，幕友房中起大风，宛然一女子，立而不言，五更始去。幕友告太守，适太守奉调上省，谓其子曰：“汝胆大，今晚可至幕友房伺之。”
　　晚间，公子遵父命，宿幕友书房。果如前风起，幕友又见此女，即告公子，而公子无见也，因大声问曰：“汝何为者？”女曰：“吾即几上案中人也，因拒奸至死。父母受贿，证成和奸，污我名节。曩诉之县，县亦受贿，不为申理，所以来此诉冤。”公子唯唯，即以共言写家信驰告太守。太守从省归，适经是县，因札致幕友，将原案发回本县。
　　未几，县令来迎。太守不宿公馆，先往在隍庙行香，谓令曰：“吾访闻前奸案事有冤，信乎？”县据其父母口供，抗词请质。太守无奈何，即宿城隍庙中，传犯人及邻证人等于大殿后陪宿，阴伏人于殿后察之。至三更余，邻证等各自言语，有骂其父母之无良，怜其女之贞烈者，听者取笔书之。
　　至天明，先盘诘邻证，取夜间所书示之，俱服。遂以强奸致死定案。旌其女入节孝祠。
　　杨成龙成神
　　处州太守杨成龙，性正直，作官五十年，颇有政声。壬寅春，余游天台，招余饮酒，历叙办山东数大案，有古循吏风，余许作传，以表章之。不料别后告老，就养于伊子深州署中，无疾而卒。先是，太守宰历城时，买沙板一副，置张秋僧舍。身亡后，其子文必欲遣人取归，然后入殓，以慰乃父之心。
　　忽其幼孙某头晕仆地，旋起坐，厉声曰：“文，汝太糊涂！当此六月天，我尸在床，待从张秋取棺来，则吾尸坏矣。深州木材尽可用，何必远取？现在处州八来迎我作彼处城隍，我俟汝丧事小定，即往到任。我无他语，大凡人在世上，肯做好官，必有好报，汝紧记之。明年三月十四日，二孙所生之子，将来可以绍我之志，取名绍志可也。若葬我，当在唐务山中做癸丁山向。”幼孙言毕，沉沉睡去，俄而嬉戏如初。文悚然，一遵父命。
　　次年，果生绍志，月日无爽。
　　周仓赤脚
　　相传东台白驹场关庙周仓赤脚，因当日关公在襄阳放水淹庞德时，周仓亲下江挖坑故也。戊申冬，余过东台，与刘霞裳入庙观之，果然赤脚，又见神座后有一木匣，长三尺许。相传不许人开，有某太守祭而开之，风雷立至。
　　张飞治河
　　大学士嵇文敏公总督南河，将筑堤东岸。梦有兜鍪而短须者直入一揖，随即上坐曰：“某堤须筑某所，裁保无虞。若在此，不能成功。”嵇颔之。已而思其人状貌乃一武夫，言复椎鲁，何以公然与宰相抗礼？意颇不怿，叱咤而醒。次日上工，次过张桓侯庙，小住啜茶，上塑神像，宛然梦中人，乃命停工。
　　神佑不必贵人
　　章观察家奴陈霞彩，居上元义直巷中，与其外妇同宿。夜闻风雨声，似震雷击物。初不介意，天明揭帐，则卧榻后山墙夜崩，榻之前后左右，皆砖堆数尺，惟留一榻不打坏。青衣青楼，亦得神佑如此。
　　成神不必贤人
　　李海仲秀才，秋试京师，在苏州雇鸭嘴船。行至淮上，见舱前来王某求附舟，旧时邻也，因与同行。
　　洎晚，王笑问：“君胆大否？”秀才愕然，漫应曰：“大。”王曰：“惧君生畏，故以胆问。君既胆大，我不得不以实告。我非人，乃鬼也。我别君六年矣，前年岁荒，为饥寒所迫，掘坟盗财，被捕拿获，罪已斩决。今作鬼依旧饥寒，故往京中索逋，仗君乞带。”李问：“往索何人之债？”曰：“汪某。渠作刑部司官，许拟斩文书到部时为驳减等，故馈以五百金。不料渠全无照应，终不能保全性命，故往祟之。”汪某者，李戚也。李大骇，晓之曰：“汝罪宜诛，部议不枉，汪舍亲不应骗汝财物，我带汝往，说明原委，令渠还汝，以解此仇可也。但汝已死，要银何用？”王曰：“我虽无用，尚有妻子在家，居与君邻。我索得后，可代我付之。”李唯唯。
　　又数日，将到京师，王请先行，曰：“我且到令亲处作祟，令渠求救无方，君再往说之，方肯听君。否则渠系贪财之人，君虽有言，渠不听也。”言毕不见。李入都觅寓，迟三日，往汪家，汪果得风狂之病，举家求神问卜，毫无效验。李方至门，病人口语曰：“汝家救星到矣！”家人争迎问李，李告以原委。汪妻初意要烧纸钱数万为偿，病人大笑曰：“以真钱还真钱，天下无此便宜之事！速兑五百金交李老爷，我便饶你。”其家如其言，汪病果愈。
　　又数日，来李处催与同归，李不肯曰，“我未下场。”鬼曰：“君不中，不必下场也。”李不听。毕三场后，鬼又催归。李曰：“我要等榜。”鬼曰：“君不中，不必等榜也。”榜发无名，鬼来笑曰：“君此时可以归乎？”李惭沮，即日起身。鬼与同船，一切饮食，嗅而不吞，热物被嗅，登时冷矣。
　　行至宿迁，鬼曰：“某村唱戏，盍往观乎？”李同至戏台下。看数出，鬼忽不见，但闻飞沙走石之声，李回船待之。天将黑，鬼盛服而来曰：“我不归矣，我在此做关帝矣。”李大骇曰：“妆何敢做关帝？”曰：“世上观音、关帝，皆鬼冒充。前日村中之戏，还关神愿也。所还愿之关神，比我更无赖，我故大怒，与决战而逐之。君独不闻飞沙石之声乎？”言毕拜谢而去。李替带五百金付其妻子。
　　中一目人
　　康熙甲戌科，丹徒裴公之仙偕数友人入都会试。都中有善召乩者，延之问中否。仙至，判一“贵”字。众不解，再叩之，则曰：“皆判明矣。”榜发后，惟裴公中会元，馀皆落第。裴公眇一目，始悟向所判“贵”字，乃“中一目人”也。
　　女鬼告状
　　镇江包某，年少美丰姿，娶室王氏。包世业贾，常与同事者往来闾巷。乾隆庚子秋日，偕数友为狎邪之游，日暮乃返。王氏方同一老妪入厨下治晚餐，闻叩门声，命老妪往启，见一少妇盛妆而入，直赴内室，问之不答。妪疑为姻戚，往告王氏。王急趋至室，则包在焉，因大笑老妪目昏，误认主人为妇人也。
　　忽包作女态裣衽而前，与王氏寒暄，且言：“包郎在某娼家饮酒时，我在门后专守，俟其出，方得同回。”王见其声音举动不类包郎，恐其疯狂，急召僮仆及邻里姻戚共来看视。包皆一一与见，礼仪周到，称谓无误，宛然一大家女也。或男子稍与相狎，鬼即怒曰：“我贞女也，谁近我，我即取其命！”众问：“你与包有何仇？”鬼曰：“妾与包实因恩爱成仇，曾控告于城隍神，前后共十九状，俱未见准。今又告于东岳帝君，始蒙批准，不日与包同往矣。”询其姓名，鬼曰：“我好人家儿女，姓名不可闻也。”“告包者何词？”鬼即连诵十九词，其词甚急，不能悉晓，大概控包负心，令彼无归之意。或又问：“汝即托包身而言，包今何在？”鬼微笑曰：“渠被我缚在城隍庙侧小屋中矣。”王氏泣拜，求放其夫，鬼不答。
　　至夜分，众姻戚私语曰：“彼鬼曾言告城隍状不准，今缚包于城隍庙侧，何不往告于神，求其伸理？”于是共觅香烛楮镪，若将往者。鬼忽言曰：“今诸人既同来相求，且放彼归，自有东岳审断。”言毕倒地。
　　少顷包苏，极称困顿，众环问所见，包曰：“初出某娼门，即见此妇相随。初尚或左或右，至教场，妇遽前扯拽往城隍庙左侧小屋内，黑暗中以绳缚我手足，置之于地，旁似有相守之人。适闻妇来曰：‘今目放汝归。’推我出户，一跌而醒，身已在家。此事明日东岳当传审矣。”再询其细，包惟酣睡而已。
　　次日午后起曰：“差人至矣，速具酒食。”自出厅向空座拱揖，语多不解。酒既设，复归卧床上，更许死矣，惟心头微热。王氏与诸人泣守之，见包面色时青时红时黄，变幻不测。三更后，胸前及喉颊间见红斑爪痕数处。次夜二鼓，发辫忽散乱。至晓始苏，索茶饭尽十数器，吞咽迅速，观者骇然。少定，呼“取酒食款差役”，王氏如前设之；又命取纸钱六千，须去其破缺者，以四千焚于厅前，二千焚于门侧巷内。复自起至大门作拜送状，反室熟睡两日乃能起。悉言所见：
　　自女鬼解缚放回后，次日下午，有二差役来传，其一不识，其一陈胜，亦贾人子，儿时与包为同窗友。陈家贫，娶妇时，包曾助以钱数千文，今已殁三载。谓包曰：“此事已发速报司审办，尔我同窗好友，在生又承高谊，自当用情照应，不必上刑具。”同行至中途，见二役锁前女鬼，鬼大恚，以首触包，手抓仿包面颊，此包身所以有红斑爪痕之现也。女鬼詈二差卖法，差不得已，为包亦上锁同行。路愈远愈黑，阴风惨烈，辫发俱散。
　　至一处，仿佛见衙署，差令坐地守候。旋见二红灯由内出，二差去包锁，带入跪于灯止处。见有公案文卷，一官上坐，红袍乌纱，以手捋须，问曰：“汝包某耶？”包应曰：“诺。”官即提女鬼至，讯答语颇多。女与包并跪阶下，相云尺许，绝不闻其一字。见官震怒，令批女鬼颊十五，即上枷锁，二役牵之，痛哭而去。
　　包初跪案前，觉沮洳泥泞，阴风吹发，面上丝丝如刀刺，寒栗难当。迨批女颊时，陈役从旁悄言曰：“老兄官司已赢矣，吾为兄辫起发来。”包再举首，灯与官俱不复见。二役乃送之回，言明差钱四千文，其二千，则陈役所私得也。
　　人问包：“曾识此女否？”包力言不识。揣其情，女鬼因慕包之色而亡，又欲招包以偕阴耦，逞私妄控，故为阴司所责谴。
　　丁大哥
　　康熙间，扬州乡人俞二耕种为生。入城取麦价，铺户留饮，回时已迟，途径昏黑。行至红桥，有小人数十扯拽之。俞素知此地多鬼，然胆气甚壮，又值酒酣，奋拳殴击，散而复聚者数次。闻鬼语曰：“此人凶勇，非我辈所能制，必请丁大哥来，方能制他。”遂哄然去。俞心揣丁大哥不知是何恶鬼，但已至此，惟有前进。方过桥，见一鬼长丈许，黑影中仿佛见其面色青紫，狰狞可畏。愈念动手迟则失势难脱，不若乘其未至迎击之。解腰间布裹钱二千文迎面打去，其鬼随手倒地，触街石上，铿然有声。俞以足踏之，渐缩渐小，其质甚重，牢握归家。灯下照视，乃古棺上一大铁钉也，其长二尺，粗如巨指。入火熔之，血涔涔出。俞召诸友笑曰：“丁大哥之力量不如俞二哥也。”
　　汪二姑娘
　　绍兴吴某行三，在赵州刺史署中主刑名。后又延一管书禀者，亦吴姓行三，苏州人。署有“老吴师爷”、“小吴师爷之称”。其馆舍对房而居，甚相亲洽。刺史有妾七八人，侍婢甚夥，亦皆妖艳，常出入于馆舍左右。二吴每评论某某当吾意，某某当君意，以为戏谑。
　　一日，公事毕时，已三鼓，各回房就寝。小吴方坐床上吸烟，燃烛于帐外，命仆反掩门而去。少顷，举署皆寂，忽有人推门。小吴问为谁，不答。见一女子年可二十，容色甚美，急趋而进，至床前瞪目视。小吴惊问：“尔何人？何为至此？”女曰：“我汪二姑娘也，来寻绍兴吴三。误矣！误矣！”吴疑其为东家侍婢，与老吴有约，因笑指曰：“绍兴吴三在对房，我苏州吴三也。”女瞥然竟去。
　　明日，向老吴戏谑曰：“昨夜大快活。”老吴不解。屡言之，老吴究问所以，小吴笑曰：“吾所目击，尚抵赖乎？”老吴益疑，再三问，小吴告以衣服形状，并汪二姑娘来寻绍兴吴三之语。老吴爽然失色曰：“彼何至此耶？”少定，告小吴曰：“此吾至亲也，亡去已十数年，不识何故寻我？”小吴惊异，见其颜色沮丧，不复再问。
　　至晚，老吴默默无语，而畏惧之容愈甚，拉小吴至房同居。小吴力辞，老吴不得已，命二仆夹床而卧。小吴彻夜潜听，毫无声息。至晓，其二仆起，视老吴，则已死矣。
　　谢铜头
　　镇江西门，旧在唐颓山，国初迁于北城外阳彭山，有佛寺，殿宇廊庑修洁，即丽春台古迹也。地近孔道，绅当道迎送饮饯，皆在此处。自城门迁后，路既隔远，此寺遂废，惟存大铜佛三尊，相传五代时所铸，约数万斤，露处山内。
　　有谢某者，素贩铜为业，潜勾通书役销熔而朋分之，议定工费皆谢出，谢取其半，诸人分其半。销毁之日，四体皆化，惟佛头不坏。众皆疑惧。谢曰：“此易事耳。”登炉溺之，佛头竟毁。谢年四十余，尚无子。是时方欢笑间，佣工者至前，贺家中已生子矣。谢大喜，以为此佛劫数，当为我毁，遂名其子为“谢铜头”。家由此少裕，日以私铸制钱为事。
　　数年后，其党以私铸见获，词连谢某。谢自以热灰揉瞎双目，到案时，言目瞽已久，仇扳显然竟得漏网。及铜头长成，仍事私铸，复为人所控。乾隆某年，父子对缚，斩于阳彭山下。
　　乌头太子
　　胡某，世以丹徒江上洲田为业。乾隆十八年冬初，至洲收租，以所收稻晒于场上。有乌鸦群集食稻，吴取土块逐之，随手中一乌，哑然坠地，复奋起飞去。吴归庄房，晚餐后，忽闻风雨声，启户仰视，天色深黑，大雨如注，急入室，衣色全白，皆鸦粪矣。吴因忆人言禽粪着身者不吉，我今被污，殆将死乎？自此遂病雀爪风，手足抽掣，不便起卧，又不能持物饮食，需人扶喂，不堪其苦。然心甚明晰。因自念鸦食我稻，我逐之，有何过？乃敢祟我，将控之于神。屡动此念，实未能写状也。
　　一日尽寝，梦以黄纸自写一状，将投于城隍庙。忽空中有黑云二片飞下，至地化青衣人向吴曰：“君前所击者，非鸦也，乃乌头太子也。君因得罪于彼，故患此恙。若再往告彼，罪益重矣！不如具酒食请罪于太子，可保全也。”吴不听，且怒曰：“彼食我稻，又妄祟我，我必告之！”
　　须臾，空中又下黑云二片，化作少年，玄色冠巾，一人持黑伞随其后，向吴拱手曰：“君欲控乌头太子耶？控词何拟？”吴持与观之。少年曰：“君前击中太子，故有此疾，今知其误也，某为君缓颊于太子，可保君如旧，何须控告耶？”因取控词怀之飞去。吴遽前往夺，忽然惊醒。自此所患渐愈，两月后平复如常。
　　吴生两入阴间
　　吴某，丹徒旧家子也，其祖、父俱在庠序。祖为人端直，乡闾推重，殁十数年，某始娶妇，琴瑟甚笃。乾隆丙子，其妇暴卒，吴追思不已。
　　有朱长班者，合城皆知其走阴差，因吴治丧，彼朝夕来供役，吴因私问阴司事。朱言阴司与人世无异，无罪者安闲自适，有罪者始入各狱。吴遂恳其携往阴司，一与妻见。朱云：“阴阳道隔，生人尤不宜滥入。老相公侍我甚好，我岂肯作此狡狯？”吴嬲之不已，朱云：“此事我不为，相公果坚意欲往，可往城里太平桥侧寻丹阳常妈，许以重资，或可同往。”吴欣然。
　　次日，寻得常妈，初亦不允；许钱数千，始允之，且曰：“相公某日可择一静屋独宿，我即来相约，但衣履一切，不可使人稍为移动。稍移动，即不能还阳矣。”谆嘱再四而归。
　　吴自妻殁后，即独宿于一厢屋内。至某日，吴私嘱其婶母曰：“侄今病甚，须早卧，望婶母为我锁房，切不可令人擅入动我衣履，此侄生死关头也。”婶母甚骇，问其故，不告，乃阴为检点之。吴既入房，然一灯于床前，心有此事，展转不寝，私念曰：“彼原未嘱我熟睡，但彼从何来招我耶？抑妄言耶？”
　　二鼓后，见有黑烟一线自窗隙间入，袅袅然如蛇之吐舌也，吴心甚惧。少顷，其烟变成一黑团，大如斗，直扑吴面，遂昏晕。有人在耳边悄言曰：“吴相公同去。”声即常妪也。以手扶起，同由门隙而出，所过窗户皆无碍。见其婶母房门有火光数丛，盖与诸弟同宿于内。
　　甫出大门，则另一天地，黄沙漫漫，不辨南北。途中所见街市衙署，与人世仿佛。行至一处，见一大池水，红色，妇女在内哀号。常指曰：“此即佛家所谓‘血污池’也，娘子想在其内。”吴左右顾，见其妻在东角，吴痛哭相呼，妻亦近至岸边，垂泪与语，并以手来拉吴入池。
　　吴欲奔赴，常妪大惊，力挽吴，告之曰：“池水涓滴着人，即不能返。入此池者，皆由生平毒虐婢妾之故。凡殴婢妾见血不止者，即入此池，以婢妾身上流血之多寡为入池之浅深。”吴曰：“我娘子并无殴婢妾，何由至此？”妪曰：“此前生事也。”吴又问：“娘子并未生产，何入此池？”妪言：“我前已言明，此池非为生产故也，生产是人间常事，有何罪过？”言毕，牵吴从原路归。吴昏睡过午始起，面色黄白若久病者，数日方复。
　　月馀，吴思妻转甚，走至常妪家，告以欲再往看之意，常甚难之。许以数倍之资，始为首肯。如前嘱婶母锁门，常妪复来相约。出门行里许，常妪忽撇吴奔去。吴不解其故，错愕间，见前有一老翁肩舆至，觌面乃其祖也。吴惶遽欲避，祖喝之曰：“汝何为至此？”吴无奈何，告以故。其祖大怒曰：“各人生死有命，汝乃不达若此！”手批其颊骂曰：“汝若再来，我必告阴官，立斩常妪。”遣舆夫送至河畔，舆夫从后推吴入河，大叫而醒。左颊青肿，痛不可忍，托病卧房中，十数日始愈。
　　时吴有烟戚某翁病笃，吴谓其婶母曰：“某翁某日方死。”婶惊问之，吴告以两次所见，并言于一衙署前，见所挂牌上姓名月日，故知之也。自后吴神气委靡，两目蓝色，下午后即常见鬼，至今犹存。吴婶母，法嘉荪中表，法故悉其颠末，而为予言。
　　狐道学
　　法君祖母孙氏外家有孙某者，巨富也，国初，海寇之乱，移家金坛。一日，有胡姓携其子孙奴仆数十人，行李甚富，过其门，云是山西人，遇兵不能行，愿假尊屋暂住。孙有其言貌，知非常人，分一宅居之。暇日过与闲话，见其室中有琴剑书籍，所读书皆《黄庭》、《道德》等经，所谈者皆心性《语录》中语，遇其子孙奴仆甚严，言笑不苟。孙家人皆以“狐道学”称之。
　　孙氏小婢有姿。一日，遇翁之幼孙于巷，遽抱之，婢不从，白于胡翁。翁慰之曰：“汝勿怒，吾将杖之。”明曰日将午，胡翁之门不启，累叩不应。遣人逾墙开门阅之，宅内一无所有，惟书室中有白金三十两置几上，书“租资”二字。再寻之，阶下有一掐死小狐。
　　法子曰：“此狐乃真理学也。世有口谈理学而身作巧宦者，其愧狐远矣。”
　　●卷二十三
　　太白山神
　　秦中太白山神最灵。山顶有三池：曰大太白、中太白、三太白。木叶草泥偶落池中，则群鸟衔去，土人号曰“净池鸟”。
　　有木匠某坠池中，见黄衣人引至一殿，殿中有王者，科头朱履，须发苍然，顾匠者笑曰：“知尔艺巧，相烦作一亭，故召汝来。”匠遂居水府。三年功成，王赏三千金，许其归。匠者嫌金重难带，辞之而出，见府中多小犬，毛作金丝色，向王乞取。王不许，匠者偷抱一犬于怀辞出。路上开怀视之，一小金龙腾空飞去，爪伤匠者之手，终身废弃。归家后，忽一日雷雨下冰雹皆化为金，称之，得三千两。
　　太平闲吏
　　王员外中斋，予告后卜居江宁，题一斋额曰：太平闲吏。后十年，员外卒，屋之东偏，售于太平守王克端；屋之西偏，售于太平守李敏第。
　　楚雄奇树
　　楚雄府Ф嘉州者卜夷地方有冬青树，根蟠大十里，远望如开数十座木行，其中桌椅床榻厨柜俱全，可住十馀户。惜树叶稀，不能遮风雨耳。其根拔地而出，枝枝有脚。
　　泗州怪碑
　　泗州虹县有井，是禹王锁巫支祈处，铁索犹存。旁有石碑，头不可动。一那移其头，则碑孔内便流黄水如金色。
　　雁荡动静石
　　南雁荡有两石相压，大可屋二间，下为静石，上为动石。欲推动之，须一人卧静石上撑以双脚，石轰然作声，移开尺许，如立而手推之，虽千万人，不能动石一步。其理卒不可解。
　　瓦屑庙石人无头
　　大湖旁有瓦屑庙，庙不甚大，中坐石人二十馀，头皆斫落在地，亦有以手握之者。相传：张士诚被围，夜有石将军率部伍拒战甚勇。城破后，庙中石人头俱坠地矣。一云：明末，石人夜为民祟，故村民以铁锄击去其头。
　　十三猫同日殉节
　　江宁王御史父某有老妾，年七十馀，畜十三猫，爱如儿子，各有乳名，呼之即至。乾隆己酉，老奶奶亡，十三猫绕棺哀鸣。喂以鱼飧，流泪不食，饿三日，竟同死。
　　鬼吹头弯
　　林千总者，江西武举。解饷入都，路过山东，宿古庙中。僧言：“此楼有怪，宜小心。”林恃勇，夜张灯烛，坐以待之。半夜后橐橐有声，一红衣女踏梯上，先向佛前膜拜，行礼毕，望林而笑。林不在意，女被发目，向前扑林。林取几掷之，女侧身避几，而以手来牵。林握其手，冷硬如铁。女被握，不能动。乃以口吹林，臭气难耐。林不得已，回头避之。格斗良久，至鸡鸣时，女身倒地，乃僵尸也。明日报官焚之，此怪遂绝。然林自此颈弯如茄瓢，不复能正矣。
　　虾蟆教书蚁排阵
　　余幼住葵巷，见乞儿索钱者，身佩一布袋、两竹筒。袋贮虾蟆九个，筒贮红白两种蚁约千许，到店市柜上演其法毕，索钱三文即去。
　　一名“虾蟆教书”。其法设一小木椅，大者自袋跃出坐其上，八小者亦跃出环伺之，寂然无声。乞人喝曰：“教书！”大者应声曰：“阁阁，”群皆应曰“阁阁”，自此连曰“阁阁”，几聒人耳。乞人曰：“止。”当即绝声。一名蚂蚁摆阵。其法张红白二旗，各长尺许。乞人倾其筒，红白蚁乱走柜上。乞人扇以红旗曰：“归队！”红蚁排作一行；乞人扇以白旗曰：“归队！”白蚁排之作一行。乞人又以两旗互扇喝曰：“穿阵走！”红白蚁遂穿杂而行，左旋右转，行不乱步。行数匝，以筒接之，仍蠕蠕然各入筒矣。虾蟆蝼蚁，至微至蠢之虫，不知作何教法。
　　木犬能吠
　　叶公文麟言在京师到某比部家，甫叩门，有狮毛恶犬咆哮而出，状若噬人者，叶大怖。主人随出喝之，犬卧不动。主人视客，笑吃吃不止。问：“何故？”曰：“此木犬也，外覆以狮毛，中设关键，遂能吠走。”叶不信，主人更出一鸡，黄羽绛冠，申颈报晓。披毛视之，亦木所为。
　　铜人演西厢
　　乾隆二十九年，西洋贡铜伶十八人，能演《西厢》一部。人长尺许，身躯耳目手足，悉铜铸成；其心腹肾肠，皆用关键凑接，如自鸣钟法。每出插匙开锁，有一定准程，误开则坐卧行止乱矣。张生、莺莺、红娘、惠明、法聪诸人，能自行开箱着衣服。身段交接，揖让进退，俨然如生，惟不能歌耳。一出演毕，自脱衣卧倒箱中。临值场时，自行起立，仍上戏毯。西洋人巧一至于此。
　　双花庙
　　雍正间，桂林蔡秀才，年少美风姿。春日戏场观戏，觉旁有摩其臀者，大怒，将骂而殴之。回面，则其人亦少年，貌更美于己，意乃释然，转以手摸其阴。其人喜出望外，重整衣冠向前揖道姓名，亦桂林富家子，读书而未入泮者也。两人遂携手行赴杏花村馆，燕饮盟誓。此后出必同车，坐必同席，彼此熏香剃面，小袖窄襟，不知乌之雌雄也。
　　城中恶棍王秃儿伺于无人之处，将强奸焉。二人不可，遂杀之，横尸城角之阴。两家父母报官相验。捕役见秃儿衣上有血，擒而讯之，吐情伏法。两少年者平时恂恂，文理通顺，邑人怜之，为立庙，每祀必供杏化一枝，号“双花庙”。偶有祈祷，无不立应，因之香火颇盛。
　　数年后，邑令刘大胡子过其地，问双花庙原委，得其详，怒曰：“此淫祠也，两恶少年，何祀之为？”命里保毁之。是夜，刘梦见两人一ㄏ其胡，一唾其面，骂曰：“汝何由知我为恶少年乎？汝父母官，非吾奴婢，能知我二人枕被间事乎？当日三国时，周瑜、孙策俱以美少年交好同寝宿，彼盖世英雄，汝亦以为恶少年乎？汝作令以来，某事受枉法赃若干，某年枉杀周贡生，汝独非恶人！而谓我恶乎？吾本欲立索汝命，因王法将加，死期已近，姑且饶汝！”袖中出一棍，长三尺许，系刘辫发上曰：“汝他日自知。”
　　刘惊醒，与家人言，将复建庙祀之，而赧于发言。未几，以赃事被参，竟伏绞罪、方知一棍之征也。
　　假女
　　贵阳县美男子洪某，假为针线娘教女子刺绣，行其技于楚、黔两省。长沙李秀才聘请刺绣，欲私之，乃以实告。李笑曰：“汝果男耶，则更美矣！吾尝恨北魏时魏主入宫朝太后，见二美尼，召而昵之，皆男子也，遂置之法。蠢哉魏主！何不封以龙阳而畜为侍从？如此不独己得幸臣，且不伤母后之心。”洪欣然就之。李甚宠爱。
　　数年后，又至江夏，有杜某欲私之。洪欲以媚李者媚杜，而其人非解事者，遂控于官。解回贵阳，臬使亲验之：其声娇细，颈无结喉，发垂委地，肌肤玉映，腰围仅一尺三寸，而私处棱肥肉厚如大鲜菌。自言幼无父母，邻有孀母抚养之。长与有私，遂不剃发，且与缠足，诡言女也。邻母死，乃为绣师教人。十七岁出门，今二十七岁。十年中所遇女子无算。”问其姓氏，曰：“抵我罪足矣，何必伤人闺阃？”讯以三木，始供吐某某。抚军欲拟长流，臬使争以为妖人，非斩不可，乃置极刑。
　　死前一日，谓狱吏曰：“我享人间未有之乐，死亦何憾！然某臬使亦将不免。我罪止和奸，畜发诱人，亦不过刁奸耳，于律无死法。且诸女子与通奸，毕暗昧不明之事，尽可覆盖，何必逼我供招！宣诸章奏，各拟重杖，使数十郡县富贵人家女子玉雪肌肤困于朱木乎？”次日，赴市受戮，指其跪处曰：“后三年，讯我者在此矣。”已而臬使果以事诛，众咸异焉。
　　余谓此事与《明史》所载嘉靖年间妖人桑相同，桑不报仇而洪乃报仇，何耶？
　　预知科名
　　族弟袁楠，作秀才时，癸酉乡试，因有家难，场前奔走倦矣。入闱，进洪字三号。天已晚，即铺板熟睡。二鼓后，闻有人问：“何号是袁相公？”不觉惊起。其人乃同考秀才，素不相识者，问：“君姓袁，可名楠乎？”曰：“然。”其人拱手作贺曰：“君已中矣。”问：“何以知之？”曰：“我临安人，姓谢，与君同号。顷睡梦间，闻外喊题目纸声甚急。及取之，只一纸，首题是‘邦有道，危言危行’二句”。其时同号中有六七十人，嘈嘈争问：‘题目何止一纸？’外答曰：“此号只中洪字第三号袁某，应行一纸耳，君既坐此号，名姓皆符，故来相报。”袁谢而颔之。
　　黎明，题纸出，果如其言，乃大喜，自命必中，纵笔疾书，文如宿构，榜发，竟登第。
　　胡鹏南
　　胡公鹏南，巡视中城。一日，闻姊病，往视之。妹已昏迷，闻胡至，谡然而起曰：“弟来视我甚善，然弟宜速归。”胡不肯，姊起用手推之，家人子弟不解其故。胡既归，姊语家人曰：“我方死去，押差将送我至城隍府，路遇旌旗皂役曰：‘旧城隍升去，新城隍到任，汝且将女犯押回。’问：‘新城隍何人？’曰：‘吏科给事中胡鹏南也。’我惊醒，不意鹏南即坐我床上，故我劝令还家，汝等可速往视之。”如其言，胡已沐浴朝服无疾而逝矣。胡乃春圃座师。
　　龙护高家堰
　　乾隆二十七年，学使李公因培科考淮安。清晨，风雨怒号，生徒惊顾，不能唱名。正踌躇间，地大震，辕外旗竿，被龙攫入云中，不知所往，河水暴涨，与高家堰相齐。河督高公及各厅官面如土色，皆云西风一大，则淮扬休矣。方恐怖间，忽转东风，天低若盖，将压人头，见黑龙在云中拖尾取水，数卷后，顷刻之间，洪泽湖水低三丈，人心大安。龙之鳞甲金光四射，惟头身则不可见。此石埭县教官沈公雨潭所目击。
　　雷公被污
　　沈公又云：是年淮安有雷轰轰然将击孤贫院中一老妇。妇方解裤溲，心急甚，即以马桶泼之，随见金甲者绕屋而下。少顷，有雷神蹲老妇之旁，尖嘴黑身，长二尺许，腰下有黑皮如裙遮掩下体，瞪目无言，两翅闪闪摇动不止。居民报知山阳县官，官遣道士来画符建醮，以清水沃其头，至十馀石，次日复雨，才能飞去。
　　李文贞公梦兆
　　李相公光地未贵时，祈梦于九龙滩庙。神赠诗一联云：“富贵无心想，功名两不成。”李意颇恶之。后中戊戌科进士，为宰相，方知“戊戌”两字皆似“成”字而非“成”字，“想”字去“心”恰成“相”字。
　　鬼求路引
　　德龄安孝廉，知太仓州事。内幕某，浙人也，偶染时症。一夕，大呼曰：“归欤！归欤！胡不归？”察其音，陕人也。问：“何以不归？”曰：“无路引。”问：“何以死于此。”曰：“我宁夏人，姓莫，名容非，前太仓刺史赵酉远亲也。万里赍粮而来，为投赵故。赵刺史反拒不纳，且一文不赠，故穷馁怨死于此。”问：“何以不缠赵？幕友与汝宁有冤乎？”曰：“赵已他迁，鬼无路引不能出境，缠他人无益，故来缠幕友，庶几惊动主人，哀怜幕友，必与我路引。”德公闻而许之，召吏房作文书，咨明一路河神关吏，放莫容非魂归故乡。幕友病不医而愈。
　　石揆谛晖
　　石揆、谛晖二僧，皆南能教也。石揆参禅，谛晖持戒，两人各不相下。谛晖住杭州灵隐寺，香花极盛。石揆谋夺之。会天竺祈雨，石揆持咒召黑龙行雨，人共见之，以为神。谛晖闻知，即避去，隐云栖最僻处，石揆为灵隐长老，垂三十年。身本万历孝廉，口若悬河，灵隐兰若之会，震动一时。
　　有沈氏儿丧父母，为人佣工，随施主入寺。石揆见之大惊，愿乞此儿为弟子，施主许之。儿方七岁，即为延师教读。儿欲肉食，即与之肉，儿欲衣绣，即衣之绣。不削发也。儿亦聪颖，通举子业。年将冠矣，督学某考杭州，令儿应考，取名近思，遂取中府学第三名。
　　月余，石揆传集合寺诸僧曰：“近思，余小沙弥也，何得瞒我入学为生员耶？”命跪佛前剃其发，披以袈裟，改名“逃佛”。同学诸生闻之大怒，连名数百人上控巡抚学院，道“奸僧敢剃生员发，援儒入墨，不法已甚！”有项霜泉者，仁和学霜也，率家僮数十篡取近思，为假辫以饰之，即以己妹配之，置酒作乐，聚三学弟子员赋《催妆诗》作贺。诸大府虽与石揆交，而众怒难犯，不得已，准诸生所控，许近思蓄发为儒。诸生犹不服，各汹汹然，欲焚灵隐寺殴石揆。大府不得已，取石揆两侍者，各笞十五，群忿始息。
　　后一月，石揆命侍者撞钟鼓召集合寺僧，各持香一炷礼佛毕，泣曰：“此予负谛晖之报也。灵隐本谛晖所住地，而予以一念争胜之心夺之，此念延绵不已，念己身灭度后，非有大福分人，不能撑持此地。沈氏儿风骨严整，在人间为一品官，在佛家为罗汉身，故余见而倾心，欲以此坐与之。又一念争胜，欲使佛法胜于孔子，故先使入学，以继我孝廉出身之衣钵，此皆贪嗔未灭之客气也。今侍儿受杖，为辱已甚，尚何面目坐方丈乎？夫儒家之改过，即佛家之忏悔也，自今以往，吾将赴释梵天王处忏悔百年，才能得道。诸弟子速持我禅杖一枝，白玉钵盂一个、紫衣袈裟一袭往迎谛晖，为我补过。”群僧合掌跪泣曰：“谛晖逃出已三十年，音耗寂然，从何地迎接？”曰：“现在云栖第几山第几寺，户外有松一株、井一口，汝第记此去访可也。”言毕，趺坐而逝，鼻垂玉柱二尺许。群僧如其言，果得谛晖。
　　沈后中进士，官左都御史，立朝有声，谥清恪。虽贵，每言石揆养育之恩，未尝不泣下也。
　　谛晖有老友恽某，常州武进人，逃难外出披甲，有儿年七岁，卖杭州驻防都统家，谛晖欲救出之。会杭州二月十九日观音生日，满汉士女，咸往天竺进香，过灵隐必拜方丈大和尚。谛晖道行高，贵官男女膜手来拜者以万数，从无答礼。
　　都统夫人某，从苍头婢仆数十人来拜谛晖，谛晖探知瘦而纤者恽氏儿也，矍然起，跪儿前，膜拜不止，曰：“罪过！罪过！”夫人大惊问故，曰：“此地藏王菩萨也，托生人间，访人善恶。夫人奴畜之，无礼已甚，闻又鞭扑之，从此罪孽深重，祸不旋踵矣！”夫人皇急求救，曰：“无可救。”夫人愈恐，告都统。都统亲来长跪不起，必求开一线佛门之路。谛晖曰：“非特公有罪，僧亦有罪，地藏王来寺而僧不知迎，罪亦大矣。请以香花清水供养地藏王入寺，缓缓为公夫妇忏悔，并为自己忏悔。”都统大喜，布施百万，以儿与谛晖。谛晖教之读书学画，取名寿平，后即纵之还家，曰：“吾不学石揆痴也。”后寿平画名日噪，诗文清妙。
　　人或问恽、沈二人优劣，谛晖曰：“沈近思学儒不能脱周、程、张、朱窠臼，恽寿平学画。能出文、沈、唐、仇范围，以吾观之，恽为优也。”言未已，以戒尺自击其颈曰：“又与石揆争胜矣，不可，不可！”谛晖寿一百零四岁。
　　天上四花园
　　嘉兴祝孝廉维诰为中书舍人，好扶乩，言休咎往往有应者。将死前一月，乩仙自称：“我天上看园叟也，特来奉迎。”祝问：“天上安得有园？”叟云：“天上花园甚多，不能言其数，但我所管领者，四园三主人耳。”问：“主人为谁？”曰：“冒辟疆、张广泗，其一则足下也。”祝问：“冒与张绝不相伦，何以共在一处？”曰：“君等三人皆隶仙籍，冒降生为公子，享福太多，现今未许复位，园尚荒芜。张福力最大，以作经略时杀降太多，上帝怒之，将置冥狱，幸而生前已罹国法，故犹许住园。君在世无过无功，今阳数将终，可来复位。”言毕，乩盘不动。是年，祝病亡。
　　碌碡作怪
　　常州武生某，素有力。往金陵乡试，路过龙潭，见一妇坐门首，因口渴，向其索茶。妇以生不分男女，大骂闭门进去。生思不与茶则已，何至詈骂，气甚不平。见其田中卧碌碡一条，即用力擎起，架于树上而去。明日，妇开门见之，询邻人，皆曰：“此物非数人不能动，莫非树神所为乎！”因朝夕敬礼，有求必应。或侮慢之，即有不利。如是者月余。
　　生试毕归家，仍过其地。见所置碌碡尚在树间，其下香火罗列，禳祷者纷纷，心知为己所误，笑而不言。是晚，宿店中，思此事终是惑众，必转去说明方好。忽朦胧睡去，见有人告曰：“我某处鬼也，游魂到此，假托树神，以图血食。君新科贵人，故不敢隐瞒。若肯见容不说破，感恩非浅。”言毕不见。生遂不转去，径回常州。是科榜发，果中举人。
　　风流具
　　长安蒋生，户部员外某第三子也，风流自喜。偶步海岱门，见车上妇美，初窥之，妇不介意；乃随其车而尾之，妇有愠色，蒋尾不已，妇转嗔为笑，以手招蒋。蒋喜出意外，愈往追车，妇亦回头顾盼若有情者。蒋神魂迷荡，不知两足之蹒跚也。
　　行七八里，至一大宅，车中妇入。蒋痴立门外，不敢近，又不忍去。徘徊间，有小婢出手招蒋，且指示宅旁小门。蒋依婢往，乃溷圊所也。婢低语：“少待。”蒋忍臭秽，屏息良久。日渐落，小婢出，引入，历厨灶数重，到厅院，甚堂皇，上垂朱帘，两僮倚帘立。蒋窃喜，以为入洞天仙子府矣，重整冠，拂拭眉目，径上厅。
　　厅南大炕上坐一丈夫，麻黑大胡，箕踞两腿，毛如刺猬，倚隐囊怒喝曰：“尔何人？来此何为？”蒋惊骇身战，不觉屈膝。未及对，闻环佩声，车中妇出于室，胡者抱坐膝上，指谓生曰：“此吾爱姬，名珠团，果然美也。汝爱之原有眼力，第物各有主，汝竟想吃天龙肉耶？何痴妄乃尔！”言毕，故意将妇人交唇摩乳以夸示之。生窘急，叩头求去。胡者曰：“有兴而来，不可败兴而去。”问：“何姓？父何官？”生以实告。胡者笑曰：“而愈妄矣，而翁，吾同部友也，为人子侄而欲污其伯父之妾，可乎？”顾左右取大杖，“吾将为吾友训子。”一僮持枣木棍长丈余，一僮直前按其项仆地，裤剥下，双臀呈矣，生哀号甚惨。妇人走下榻跽跪而请曰：“奴乞爷开恩。奴见渠臀比奴臀更柔白，以杖击之，渠不能当；以龙阳待之，渠尚能受。”胡者叱曰：“渠我同寅儿也，不可无礼！”妇又请曰：“凡人上庙买物，必挟买物之具，渠挟何具以来，请验之。”胡者喝验，两僮手摩其阴报曰：“细如小蚕，皮未脱棱。”胡者搔其面曰：“羞！羞！挟此恶具，而欲唐突人妇，尤可恶。”掷小刀与两僮曰：“渠爱风流，为修整其风流之具。”僮持小刀握生阴，将剥其皮。生愈惶急，涕雨下。妇两颊亦发赤，又下榻请曰：“爷太恶谑！使奴大惭。奴想吃饽饽，有五斗麦未磨，毛驴又病，不如着渠代驴磨面赎罪。”胡者问：“愿否？”生连声应诺，妇人拥胡者高卧。俩僮负麦及磨石至，命生于窗外磨麦，两僮以鞭驱之。
　　东方大白，炕上呼云：“昨蒋郎苦矣，赐饽饽一个，开狗洞放归。”生出，大病一月。
　　骗人参
　　京师张广号人参铺甚大。一日，有骑马少年负银一囊到店，先取百两与作样，而徐取参数包阅之，曰：“我主人性琐碎，买参不如其意，必加呵责，我又不善择参，可否存此样银于店，命老成伙计多带上等参同往主人处，凭其自择何如？”店家以为然，即收银遣店中叟负参数斤偕往，临行嘱曰：“谨持参，勿落他人手也。”
　　进东华门，至一大府第，少年同登楼，楼上主人美须眉，披貂裘，戴蓝宝石顶，病奄然，倚枕踞床，自负参者曰：“所携参果辽东顶上者耶？”店叟唯唯。旁两僮捧参上，逐包开检，所批驳皆洞中行情。
　　阅未毕，忽门外车马声甚喧，一客入。主人惶遽，命侍者下楼，辞以病不能会客，低语负参者曰：“此向我借债客也，断不可使上楼。彼上楼见我力能买参，则难以无钱相复矣。”客在楼下呼曰：“汝主病诈也，必是抱优童、娶小奶奶，不许我登楼。我偏欲上楼一看！”两侍者固拒之，争吵不已。
　　主人愈惶急，又低语负参者曰：“速藏参！速藏参！毋为恶客所见！床下竹箱可以安放。”以铜锁钥匙付之曰：“汝坐箱上护守参，我自下楼见彼，或能止其上楼，亦未可定。”踉跄下楼，与客始而寒暄，继而戏骂。客必欲上楼，主人又固拒之。客大怒曰：“汝不过防我借银耳！虑我见汝楼上有银故也。如此薄待我，我即去，永不再来！”主人阳为谢罪，送客出，僮仆亦随之出，许久寂然。
　　负参者端坐箱上以待；良久不至，始有疑意。开锁取参，参不见。藏参之箱，一活底箱也，箱底板即楼板。方戏骂时，从楼下脱板取参，守参者不知也。
　　偷画
　　有白日入人家偷画者，方卷出门，主人自外归。贼窘，持画而跪曰：“此小人家祖宗像也，穷极无奈，愿以易米数斗。”主人大笑，嗤其愚妄，挥叱之去，竟不取视。登堂，则所悬赵子昂画失矣。
　　偷靴
　　或着新靴行市上，一人向之长揖，握手寒暄，着靴者茫然曰：“素不相识。”其人怒骂曰：“汝着新靴便忘故人！”掀其帽掷瓦上去。着靴者疑此人醉，故酗酒。方彷徨间，又一人来笑曰：“前客何恶戏耶！尊头暴烈日中，何不上瓦取帽？”着靴者曰：“无梯奈何？”其人曰：“我惯作好事，以肩当梯，与汝踏上瓦何如？”着靴者感谢。乃蹲地上，耸其肩。着靴者将上，则又怒曰：“汝太性急矣！汝帽宜惜，我衫亦宜惜。汝靴虽新，靴底泥土不少，忍污我肩上衫乎？”着靴者愧谢，脱靴交彼，以袜踏肩而上，其人持靴径奔，取帽者高居瓦上，势不能下。市人以为两人交好，故相戏也，无过问者。失靴人哀告街邻，寻觅得梯才下，持靴者不知何处去矣。
　　偷墙
　　京中富人欲买砖造墙。某甲来曰：“某王府门外墙现欲拆旧砖换新砖，公何不买其旧者？”富人疑之曰：“王爷未必卖砖。”某甲曰：“微公言，某亦疑之，然某在王爷门下久，不妄言。公既不信，请遣人同至王府，候王出，某跪请，看王爷点头，再拆未迟。”富人以为然，遣家奴持弓尺偕往。故事：买旧砖者，以弓尺量若干长，可折二分算也。适王下朝，某甲拦王马头跪，作满洲语喃喃然。王果点头，以手指门前墙曰：“凭渠量。”甲即持弓尺率同往、奴量墙纵横算得十七丈七尺，该价百金，归告富人，富人喜，即予半价。
　　择吉日，遣家奴率人往拆墙，王府司阍者大怒，擒问之，奴曰：“王爷所命也。”司阍者启王，王大笑曰：“某日跪马头白事者，自称某贝子家奴，主人要筑府外照墙，爱我墙式样，故来求丈量，以便如式砌筑。我以为此细事，有何不可，故手指墙命丈。事原有之，非云卖也。”富人谢罪求释，所费不赀，而某甲已逃。
　　鬼妒二则
　　常德张太守之女，许周氏子，年十七以瘵疾亡。周别聘王氏女，年亦十七，甫缔姻，尚无婚期，王女忽中恶，以手批颊曰：“我张四小姐也。汝何人，敢夺我郎君？”周氏子闻之，告太守。太守夫人治家素严，闻之大怒，悬亡女画像骂曰：“汝与周郎连姻，尚未成亲，汝死，周郎再娶，亦礼之常，何以往害王家女，无耻若是！”骂毕，折桃枝击之。未数下，门外周郎奔来求饶，问：“何故？”曰：“王女口称，张四小姐呼痛去矣，并求替他母亲说情，故婿特来。”王氏女竟愈。
　　杭州马坡巷谢叟，卖鱼为业，生二女，俱有姿，有武生李某，见而习焉。李貌亦美，先有表妹王氏慕之，托人说婚，李却王氏，就婚于谢，王氏以瘵亡。谢嫁未逾月，忽披发佯狂，口称“我王氏也，汝一个卖鱼婆，何得我秀才？”取几上剪刀自刺其心曰：“取汝蜜罗柑。”谢叟夫妻往秀才家烧纸钱作斋醮跪求，卒不能救。问：“蜜罗柑何物？”曰：“你女儿之心肝也。”未几，女竟死。秀才又来求聘其妹，谢叟有戒心，不许妹悦其貌，曰：“我不畏鬼，如其来，我将挥刀杀之，为姊报仇。”谢不得已，仍嫁与之。婚后，鬼竟寂然，为秀才生一子而寡居。
　　人面豆
　　山江子七之乱，人死者多。平定后，田中黄豆生形如人面，老少男妇好丑不一，而耳目口鼻俱全，自颈以下皆有血影，土人呼为“人面豆”。
　　粉楦
　　杭州范某，娶再婚妇，年五十馀，齿半落矣。奁具内橐橐有声，启视，则匣装两胡桃，不知其所用，以为偶遗落耳。次早，老妇临镜敷粉，两颊内陷，以齿落故，粉不能匀，呼婢曰：“取我粉楦来。”婢以胡桃进，妇取含两颊中，扑粉遂匀。杭州人从此戏呼胡桃为“粉楦”。
　　口琴
　　崖州人能含细竹，装弦其上，以手拉之，上下如弹胡琴状，其声幽咽，号曰“口琴”。
　　芜湖朱生
　　芜湖监生朱某，家富而啬，待奴仆尤苛。捐州牧入都，路出荏平，以一二文之微，痛笞其奴。奴怀恨，夜伺其睡，持所用锡溺壶击其顶门，脑裂而死。店主告官，置奴于法。
　　后十年，芜湖赵孝廉会试，误投此店，灯下见赤身披血而立者曰：“我朱某也，欲有所求。”赵曰：“汝奴凌迟，汝冤已雪，汝复何求？”曰：“穷极求救。”曰：“汝身虽亡，汝家大富，汝虽为鬼，不合苦穷。”曰：“我死后方知，生前所有银钱，一丝不能带到阴间。奈阴间需用更甚于阳间，我客死于此，两手空空，为群鬼所不齿。公念故人之谊，烧些纸钱与我，以便与群鬼争雄。”问：“何不归？”曰：“凡人某处生，某处死，天曹都有定簿，非有大福力超度者，不能来往自如。横死者，阴司设阑干神严束之，故不能还故乡。”问：“纸钱纸也，阴司何所用之？”曰：“公此问误矣！阳间真钱亦铜也，饥不可食，寒不可衣，亦无所用，不过习俗所尚，人鬼自趋之耳。”言毕不见。赵哀之，为焚纸镪五千而行。
　　白日鬼
　　有偷儿戚姓，技最工，攫取渐多，恐迹之者众，因僦义冢旁败屋居焉。有数鬼见梦曰：“若宜祀我，会且致富。”戚于梦中诺之，觉以为妄。亡何，鬼复见梦曰：“三日内祀我，出三日，则若于夜间所偷，予能白日取之。”戚倔强，觉而不祭。三日后，果大病，命其妻检视诸物，征鬼言验否。时日亭午，诸物忽自移动，若隐隐有运之者。欲起夺之，手足如缚，物尽而缚解，戚病亦痊。乃大悟，笑曰：“我烧闷香迷人，今乃为鬼所迷，世俗所称‘白日鬼’，其斯之谓欤？自此改行为善。
　　饶州府幕友
　　慈溪袁如浩游幕西江，与宁都州程牧交好。乾隆三十一年，程公委署饶州府篆，邀如浩偕往。时郡署新遭回禄，前太守某被焚身死，程公到任，修葺尚未告成。
　　夜间，如浩持灯往厕中，遇一人年三十许，衣月白衫，举头望月，若有所思，惟下体所着鞋袜，模糊莫辨。见如浩至，拱手问讯。审其音，杭州人也，自言周姓，字澹庵。如浩因署内并无是人，诘所自来，乃欷告曰：“我非人，乃鬼也，我系前任司钱谷幕友。上年饶郡被灾，太守某侵蚀赈粮，郡民聂某率领三十余人赴部告准，蒙发本省大宪审问，吊核赈册。不料，太守已早捏造印簿，升斗出入，皆有可凭。大宪为其所欺，遂将数人问成诬告，即行正法。此辈怨魂上诉都城隍，牒阎罗审讯，我系幕友，故被株连，又值公事甚忙，正在查办饶郡灾民册子，候至月余，始得审明，太守某冒赈是实，又冤杀数人，即遣鬼隶擒缚放入火中，以故在署烧死。我非同谋，罪虽获免，而皮囊已腐，不能还魂，只得稽留在此。因停厝处被瓦木匠溲溺，终日秽杂，坐卧不安，先生肯为我移至郊外，含恩不浅。”言讫不见。
　　如浩次日寻至署后，果见黑漆棺一具停在墙边，诸工作人在旁喧嚷，遂告知主人，舁至城外，择地掩埋，作文祭之。
　　雷诛不孝
　　湖南凤凰厅张二，赋性凶恶。父死，依母而居。母年七十余，视若老婢，少不如意，辄加呵叱。邻里忿极，欲鸣之官，母溺爱隐忍，反为调护。
　　乾隆庚寅六月七日，值其生辰，留群不逞饮酒食面。家故贫，未娶，厨中仅母一人司炊。某酒酣索面，母云：“柴湿火不旺，姑少待。”某怒，赴内呵责，母急捧一碗战兢而至，因煌遽，忘下葱姜。某益怒，按碗劈面打母，母倒地仰天大哭。忽天光昼晦，云气如墨，雷声隐隐而起，某自知干天之怒，即扶母起，跪地谢罪。母亦代为跪求。某伏母后，抱持母足不放，雷电绕屋不去。母起立焚香，忽火光如流星飞入中堂，将某摄去，击死于街。邻里聚观，同声称快。
　　朱孝廉名锦者适主敬修书院讲席，闻而趋视，见其面目焦黑，左太阳一孔如针大，作硫黄气。其身局缩如僵蚕，提起即长，放手即缩，盖骨节已震碎矣。背间有字，似篆非篆，不能识。
　　桂花相公
　　江西丰城县署后有桂花相公祠。相公之里居姓氏弗可考，相传为明时人，作幕丰城令。有盗案株连数人，相公廉其冤，欲释之，令不从，遂大怒，触桂树而死。后人肖其像，为之立祠，称为“桂花相公”。相公甚灵异，宰斯土者，必先行香。凡有命案，发觉前一日，相公必脱帽几上，自露其顶。始而异之，积久如是，亦弗之怪。
　　落氵祭
　　海水至澎湖渐低，近琉球则谓之“落氵祭”。落氵祭者，水落下而不回也。有闽人过台湾，被风吹落氵祭中，以为万无生理。忽然大震一声，人人跌倒，船遂不动。徐视之，方知抵一荒滩，岸上砂石尽是赤金，有怪鸟见人不飞，人饥则捕食之。夜闻鬼声啾啾不一。
　　居半年，渐通鬼语。鬼言：“我辈皆中国人，当年落氵祭，流尸到此，不知去中国几万里矣！久栖于此，颇知海性，大抵阅三十年落氵祭一平，生人未死矣者可以望归。今正当氵祭水将平时，君等修补船只，可望生还。”如其言，群鬼哭而送之，竞取岸上金沙为赠，嘱曰：“幸致声乡里，好作佛事，替我等超度。”众感鬼之情，还家后，各出资建大醮以祝谢焉。
　　铁公鸡
　　济南富翁某，性悭吝，绰号“铁公鸡”，言一毛不拔也。忽呼媒纳妾，价欲至廉，貌欲至美，媒笑而允之。未几，携一女来，不索价，但取衣食充足而已。翁大喜过望，女又甚美，颇嬖之。
　　一日，女置酒劝翁曰：“君年已老，需此多钱无用，何不散之贫人，使感德耶？”翁大怒拒之，嗣后且防之，虑其花费。如是者半年，启其所藏，已空矣。翁知女所窃，拔刀问之，女笑曰：“君以为我为人乎？我狐也。君家从前有后楼七间，是我一家所居，君之祖父每月以鸡酒相饷，已数十年。自君掌家，以多费故罢之，转租取急，俾我一家无住宿处。怀恨在心，故来相报耳。”言讫不见。
　　夜星子
　　京师小儿夜啼谓之“夜星子”，有巫能以桑弧桃矢捉之。某侍郎家，其曾祖留一妾，年九十馀，举家呼为老姨，日坐炕上，不言不笑，健饭无病，爱畜一猫，相守不离。
　　侍郎有幼子尚襁褓，夜啼不止，乃命捉夜星子巫来治之。巫手小弓箭，箭竿缚素丝数丈，以第四指环之。坐至半夜，月色上窗，隐隐见窗纸有影，倏进倏却，仿佛一妇人，长七八尺，手执称矛，骑马而行。巫推手低语曰：“夜星子来矣。”弯弓射之，唧唧有声，弃矛反奔。巫破窗引线，率从逐之。
　　比至后房，其丝竟入门隙。众呼老姨不应，乃烧烛入觅。一婢呼曰：“老姨中箭矣！”环视之，果见小箭钉老姨肩上，呻吟流血。所畜猫犹在胯下，所持矛乃小竹签也。举家扑杀其猫，而绝老姨之饮食。未几死，儿不复啼。
　　疡医
　　大兴霍Υ、霍筠、霍，皆疡医子，筠犹秀逸出群，不屑屑本业，而喜读书。父以其梗家教，怒而责之，赖有邻翁姚学究者时来劝勉，因得肆力于举子业。不数年父死，Υ、各行其术，颇能自赡，独筠谋生计拙，日就穷困。
　　时值试期，筠步行之通州，一老仆相随。因起身晚，行二十余里，日已西下，苦无宿店。忽见林际灯光自远而近，一妪奔走气喘。，老仆遮问曰：“此处有人家借宿否？”妪应曰：“正有急事去请外科，不得代借宿家。”筠急呼曰：“我晓外科，何不见请？”妪问：“先生如此少年，可曾娶妻否？”曰：“未也。”妪大喜，就请同行，筠心疑其所问非所答。
　　俄至一庄，门庭壮丽，妪请少待，容先入白老夫人。少顷，妪率婢妇数十趋出曰：“老夫人奉请。”筠与老仆随妪行过十余间屋，始到上房。夫人已相待于中堂，年约三十余，珠环玉佩，光艳夺目，与筠行宾主礼，问姓字年齿及未婚原委。筠以实对，夫人之颜色甚怡，屏去侍婢谓筠曰：“身姓符，本籍河南，寄居于此。孀居无子，只生一女名宜春，年已十七，待字于家。忽患疮疾在私处，不便令人医治。尝与小女商量，必访得医生貌美年少者，乃请疗病，病愈即以小女相配。如先生者正是合式，但未知手段何如？”筠初念不过欲求一宿，及闻此语，喜不自胜。
　　夫人命唤蕊儿传语，亲携筠手而行，历曲室数重，始至闺闼。启帘入，见丽人拥锦衾而卧。夫人谓女曰：“郎君乃良医也，儿意可否？”女睨筠低语曰：“娘以为可便可耳。”夫人曰：“先生请看病，娘且暂去。”女羞涩不胜，蕊儿屡促之，乃斜卧向内，举袖障面。筠坐床侧，款款启衾，则双臀玉映，谷道茧细而霞深，惟私处蔽以红罗，疮大如钱。筠视毕，覆衾下床，夫人迎于门外，延至书斋，陈设精雅。筠麾诸婢出，碎扇上所系紫金锭，调以砚水，携入见夫人曰：“此药忌阴人手，须亲敷乃可。”夫人曰：“但得病愈，任郎所为。”筠复启衾，摩裟其臀，温存敷药，女但微笑，不作一语。
　　越数日，疮愈。夫人举酒嘱筠曰：“郎君之少于小女，天使来也。”乃部署新室，涓吉合卺。新婚弥月，筠欲归家，夫人曰：“此间荒野，不足栖迟。京师阜城门外有故宅一所，郎往居之。”筠遂同行，辎重甚富。既至宅，皆画栋雕墙也。居数年，生子女二人。
　　一夕，宜春忽泣向筠曰：“夙缘已尽，明日将别矣，四十年后当复相见。”天明，携手出门，彼此大恸。前已驻一犊车，望之甚小，夫人与宜春、蕊儿率女婢十数人乘之，车亦不觉隘，瞬息不见，宜春哭声尤恍然在耳也。
　　筠后举孝廉，出为某县尹，究不知四十年后再见之说果何如耳。
　　产麒麟
　　芜湖张姓者，卖腐为业，其妻孕十四月，生一麒麟，圆手方足，背青腹黄，通身翠毛如绣，左右臂有鳞甲，金光闪闪。坠地能走，喂饭能食，好事者以为祥瑞，方欲报官，而是晚死矣，距生时只七日。
　　生夜叉
　　绍兴郑时若秀才妻卫氏生一夜叉，通体蓝色，口豁向上，环眼缩鼻，尖嘴红发，鸡距骆蹄，落胎即咬，咬伤收生婆手指。秀才大惧，持刀杀之。夜叉作格斗状。良久乃毙，血色皆青。其母亦惊死。
　　石膏因果
　　嘉定张某，有名医之号，偶下药用石膏，误杀一人。过后自知，深以为悔，然亦不便语人，虽家中妻子，无人知者。一年后，张亦患病，延徐某来诊，定一方而去。临煮药时，张自提笔加“石膏一两”，子弟谏，不听。清晨服后，取方视之，惊曰：“此‘石膏一两’，谁人加耶？”其子曰：“爷亲笔所加，爷忘之乎？”张叹曰：“吾知之矣！汝速备后事可也。”作偈语曰：“石膏石膏，两命一刀。庸医杀人，因果难逃。”过午而卒。
　　刘伯温后辈
　　绍兴上虞县署后园有古墓，相传新令到任拜城隍神后，必往祭之，由来旧矣。乾隆间，有冉姓者宰其地，礼房吏以旧例请。冉问：“从前县令到任时，可有不祭者乎？”曰：“惟张某，性倔强，竟不行此礼，今现任湖北布政司。”冉曰：“我有志效张公。”竟不祭。
　　一日，至厅审事，见有古衣冠客乘舆至，径上堂，冉竟不知为鬼，叱传事吏何以不报。语未毕，其人下车拉冉入书室，语哓哓不可辨，但闻冉若与人争辨者，亡何气绝，作鬼语曰：“我姓苏，名松，元末进士，为上虞县令，死乱葬此，刘伯温犹是我后辈也，汝大胆不祭！”或引张方伯故事折之，鬼云：“张某禄位盛时，我不能报。今其运尽，我将挖其眼矣。”冉家人环跪求恩，愿多备牲牢祭奠。良久苏醒。冉惧，遂朝服祭之，寻果无恙。未几，张方伯竟以事挂误，遂至丧明。此事钱少詹辛楣先生为余言。
　　小那爷
　　参领明公，与小那爷交好。明奉差他出，三年还都。行至南小街市，见那立市中，仲夏衣棉衣，戴暖帽。明心异之，下马执手，各道寒暄毕，那曰：“自与公别后，每为人欺，蒙公所赠骡，为某骑去不还，新居树木被畜牧伤扰，家人不理。幸公归，替我图之。”语毕，明公上马，那亦登车去。
　　明公归语其事。家人云：“那死一年矣。”明公大骇，至那家问之，殓时衣服与途中所见同。问所赠骡，其子云：“在某家，据云先人所赠，故不敢索。”公呼某吓之，道破其诈，乃追骡还其子。视其墓，果被牧畜践损，为修葺封树而还。其夕梦那来谢云：“愧无以报，明午屠市中有一病骡，公买之，必获大利。”明公如其言，果得骡。医痊后，日行五百里。
　　水鬼坛
　　武林门外西湖坝人家，有老仆日暮取水，远见水面一酒坛随流而泛，因思探取亦可贮物。俄而坛已至前，用手取之。不意腕入坛口，口渐缩小，拖伊入水。急呼人救，获免。
　　鬼市
　　汪太守仆人李五，由路河赴京，畏暑，至晚步行，计天晓进城。夜半，见途中街市甚盛，肆中食物正熟，面饭蒸食，其气上腾。腹且馁，入肆中啖之，酬值而出。及晓，遥望京城，猛忆潞河至京四十里，其间不过花园打尖草舍一二家，何以昨夕有街市如此盛耶？顿觉胸次不快。俯而呕之，而蠕蠕然在地跳跃。谛视之，乃虾蟆也，蚯蚓蟠结甚多，心甚恶之，然亦无他患。又数岁乃卒。
　　金娥墩
　　金娥墩在无锡县城东南六十里，故南唐李煜妃墓地。娥能工词翰，进忠言，煜甚爱之。越数年，煜发兵晋陵，挈娥同行，遇吴越王兵，不得进，娥适死，因葬于此。乾隆初年，居民耕地得砖，上篆四字云：“唐王宝印。”至今墓间尚多。更可异者，每当风雨之夕，常有女鬼见形，且泣且歌，曰：“日侵削兮三尺土，山川已改兮众余侮。”
　　翻洗酒坛
　　广信府徐姓，少年无赖，斗酒殴死邻人，畏罪逃去。官司无处查拿，家人以为死矣。五年后，其叔某偶见江上浮尸，即其侄也，取而葬之。又五年，徐忽归家，家人皆以为鬼。徐曰：“我以杀人故逃，不料入庐山中，遇仙人授我炼形分身之法，业已得道，恐家中念我，特浮一尸，以相安慰。今我尚有未了心事，故还家一走。”徐故未娶，其嫂半信半疑，且留住焉。
　　一日，溲于酒坛，嫂大怒骂之。徐曰：“洗之何妨？”嫂曰：“秽在坛里，如何可洗？”徐伸手入坛，拉其里出之，如布袋然，仰天大笑，蹑云而去。至今翻底坛尚存。徐昔所殴死邻家，早起在案上得千金。或云：“徐来作报，所云了心事者，即此之谓。”
　　雷诛吉
　　湖州女子徐氏，生吃胎素，三岁后，即好念佛。攻至十四岁，忽被雷诛。乡人哗然，谓雷无灵。及殡时，见有篆文在背，识者以为“唐吉”三字．
　　狐仙亲嘴
　　隐仙庵有狐祟人，庵中老朴王某恶而骂之。夜卧于床，灯下见一女子冉冉来，抱之亲嘴，王不甚拒；乃变为短黑胡子，胡尖如针，王不胜痛，大喊，狐笑而去。次日，仆满嘴生细眼，若胃刺者然。
　　喇嘛
　　西藏谟勒孤喇嘛王死，其徒卜其降生于维西某所。乾隆八年，众喇嘛乃持其旧器访之。
　　至某所，有么些头人子，名达机，已七岁矣，忽指鸡雏问母曰：“雏终将依母乎？”其母曰：“雏终将离母也。”达机曰：“儿其雏乎？”有顷，谓其父母曰：“西藏有人至此迎小活佛，曷款留之。”父母以为妄，不听。达机力言之；其父出视，果有喇嘛数十辈，不待延请，竟造其室。达机见之，跏趺于地，为咒话良久。众喇嘛举所用钵、数珠、手书《心经》一册，各以相似者付之，令达机审辨，得其旧器服珠持钵，展经大笑。众喇嘛免冠罗拜。达机释钵执经起，遍摩众喇嘛顶，于是一喇嘛取僧衣帽进，达机自服之。群喇嘛以所携锦茵数十层置中庭，拥达机坐。
　　其父不知所为，众奉以白金五百，锦缯各数十端，为其父寿，曰：“此吾寺主活佛也，将迎归西藏。”其父以止此独子，不许。达机曰：“毋忧，明年某月日，父母将生一子承宗祧。我乃佛转世，不能留也。”其父不得已许之，亦合掌拜焉。众喇嘛拥达机于达摩洞佛寺，远近么些千百成群顶香皈拜，布施无算。留三日，去之西藏。
　　明年，其父母果如期生一子。
　　梦中事只灵一半
　　泾县胡讳承，方为诸生时，夜梦至一公府，若王侯之居。值其叔父在焉，其叔父惊曰：“此地府也，汝何以至？”承询其叔父：“有何职任？”叔父曰：“为吏尔。”承请查其禄命，叔父阅其籍曰：“一穷诸生耳。”承再三哀恳，求为之地。其叔父不得已，乃以他人禄命与之相易，曰：“此大弊也，若破，罪在不赦，可若何？”因以其所易籍示之：庚子科举人，雍正年恩科进士，任长垣县知县，某年月日终。且谓之曰：“尔乡试，须记有卦名。”因以手推之，一跌而寐。
　　承庚子科首题“岁寒”一节，因用屯、蒙、剥、复等十卦成文，果得高魁。癸卯恩科成进士，又数年，授长垣县知县，一一不爽。无何届死期矣，因豫办交盘，且置酒与亲友作别，沐浴易衣，静坐而待。至黄昏后，忽呕血数升，以为必死矣。徐徐平复，竟不死，复活十馀年。至乾隆六年，寿终于南粮道任。梦寐之事，忽灵忽不灵如此。
　　●卷二十四
　　长乐奇冤
　　福建长乐县民妇李氏，年二十五，生一子，越六月而夫亡，矢志抚孤。家只一婢、一苍头，此外虽亲族罕相见者，里党咸钦之。子年十五，就学外傅。
　　一日，氏早纺绩，忽见白衣男子立床前，骇而叱之，男子趋床后没，氏惧，呼婢入房相伴。及午，子自外归，同母午餐，举头又见白衣男子在床前，骇而呼，男子复趋床下没。母语子曰：“闻白衣者财神也，此屋自祖居，至今百年余，得毋先人所遗金乎？”与婢共起床下地板，有青石大如方桌，上置红缎银包一个，内白银五铤。母喜，欲启其石，而力有未逮，乃计曰：“凡掘藏，宜先祀财神，儿曷入市买牲礼祭，而后起之。”儿即持银袱趋市买猪首。既成交，乃忆未经携钱，因出银袱与屠者曰：“请以五铤为质。”更以布袋囊猪首归。
　　道经县署前，有捕役尾之，问：“小哥袋内盛何物？”曰：“猪头。”役盘诘再三，儿怒掷袋于地曰：“非猪头，岂人头耶？”倾囊出，果一人头，鲜血满地。儿大恐啼泣。役捉到官，儿以买自某屠告。拘屠者至，所言合，并以银袱呈上。经胥吏辗转捧上，皆红缎袱，及至案前开视，则缎袱乃一血染白布，中包人手指五枚。令大骇，重讯儿，儿以实对。
　　令亲至其家启石坑，内一无头男子，衣履尽白，右五指缺焉。以头与指合之相符。遍究从来，莫能得其影响。因系屠与儿于狱，案悬莫结。此乾降二十八年事。
　　烧包
　　粤人于七月半，多以纸钱封而焚之，名曰“烧包”，各以祀其先祖。张戚者，素无赖，而有胆。其仆三儿，卧病月馀，至七月十六日，忽自床蹶起，趋而出。戚追之，出城，至大河侧，三儿痴立点首呓语，若与人争状。戚掌其颊，三儿云：“为差人拘来，替人挑送包钱。”戚问：“差何在？”以手指曰：“前立浅渚间者是也。”戚果见一人，高帽青衣，若今之军牢皂隶状，手执鞭指挥。戚大呼擒之，一击而没。问：“包在何处？”三儿云：“在家堂板阁上，我因过重不肯担，乃拘我来。”戚归启家堂，果有纸灰十包。
　　金银洞
　　高峰崖在广西思恩府城南百里，两峰壁立，崖上大书十三字云：“金七里，银七里，金银只在七七里。”字画遒劲，不知何年镌凿。崖下有土地祠，望气者咸称其地有金银气。百十年间，土人多方搜求，一无所得。星士某至土地祠内，徘徊数日，攫神像去。土人追及，询知像乃范金所为，然亦不知“七七里”为何义。
　　崖中旁峰数十丈，上有银洞。洞中白银累累，大者重数十斤。土人架木而登拾之，即百计不能出。或向外掷之，着地即失。或牵犬入，将银缚犬身向外牵之，犬即狂吠，比出，而身亦无银也。
　　猫怪
　　靖江张氏，住城之南偏，屋角有沟，久弗疏瀹，淫雨不止，水溢于堂。张以竹竿通之，入丈许，竿不可出，数人曳之不动，疑为泥所滞。天晴复举之，竿脱然出，黑气如蛇，随竿而上，顷刻天地晦冥，有绿眼人乘黑戏其婢。每交合，其阴如刺，痛不可忍。张广求符术，道士某登坛治之。黑气自坛而上，如有物舐之者，所舐处舌如刀割，皮肉尽烂，道士狂奔去。
　　道士素受法于天师，不得已，买舟渡江。张使人随之，将求救于天师。至江心，见天上黑云四起，道士喜拜贺曰：“此妖已为雷诛矣！”张归家视之，屋角震死一猫，大如驴。
　　梦马言
　　乾隆十八年，山东高蔚辰宰河南延津县。昼寝书室，梦一马冲其庭立而人言，高射之，正中其心，马吼而奔。高惊醒，适外报某村妇卢罗氏夜被杀，以弋其阴，并杀二孩。高往验尸，伤如所报，而凶犯无以根究。因忆所梦，乃顺庄点名，冀有马姓者。点毕无有，问：“外庄有姓马者乎？”曰：“无。”
　　高将庄册翻阅，沉思良久，见有姓许名忠者，忽心计曰：“马属午，马立而言，则言午也；正中其心，当是许忠矣！”呼许曰：“杀此妇者汝也。”许惊愕叩首曰：“实是也。以奸不从，故杀之；两指被妇咬伤，故怒而其阴，并杀其子。但未识公何以知之？”高笑不答。视其手，血犹涔涔也。置于法，合郡以为神。
　　蒋静存
　　麟昌蒋君，字静存，余同馆翰林也，诗也李昌谷，有“惊沙不定乱萤飞，羊灯无焰三更碧”之句。生时，其祖梦异僧担《十三经》掷其门，俄而长孙生，故小字僧寿。及长，名寿昌，以避国讳故，特改名。又自梦僧画麒麟一幅与之，遂名麟昌。十七岁举孝廉，十九岁入词林。二十五岁卒。性傲兀不羁，过目成诵，常曰：“文章之事，吾畏袁子才，而爱裘叔度，他名宿如沈归愚，易与耳。”卒后三日，其遗孤三岁，披帐号叫曰：“阿爷僧衣僧冠坐帐中。”家人争来，遂不见。
　　呜呼！静存终以僧为鸿爪之露，其为戒律轮回似矣。然吾与之谈，辄痛诋佛法而深恶和尚，何耶？
　　天妃神
　　乾隆丁巳，翰林周奉命册立琉球国王。行至海中，飓风起，飘至黑套中，水色正黑，日月晦冥。相传入黑洋从无生还者，舟子主人正共悲泣，忽见水面红灯万点，舟人狂喜，俯伏于舱呼曰：“生矣！娘娘至矣！”果有高髻而金环者，甚美丽，指挥空中。随即风住，似有人曳舟而行，声隆隆然。俄顷，遂出黑洋。周归后，奏请建天妃神庙。天子嘉其效顺之灵，遂允所请。事见乾隆二十二年邸报。
　　宿迁官署鬼
　　淮徐道姚公廷栋，驻札宿迁。封翁寿期，演剧于堂。堂旁墙极高，见墙外有人头数千，眼癸癸然，俱来观剧。初疑是皂隶辈，叱之不去，近之无有。明旦视之，墙外皆湖，无立人处。
　　其幕友潘禹九遣奴往厨取酒，久而不至，迹之，已仆于地，口眼皆青泥，盘中酒菜之类，变作蚯蚓树叶。潘素不信鬼神，乃挺身至奴所行处，验其有无。署中二客诈为鬼状，私往吓之。潘笼一小灯，行未半道，两客见黑气一条绕灯而入，灯色绿如萤火，潘勿觉。二客悚然，噤不发声。潘将如厕，有大黑手遮其面，踉跄急归。二客迎之，共相骇异。手持灯渐重，火亦澌灭。家奴各持火来照，灯笼内有死野鸭一只，鸭大笼小，竟不知从何处窜入也。
　　广东官署鬼
　　康熙壬戌武探花沈崇美为广东守备，署后花园有井，担水者率以为常。
　　偶一夜，有女子呼水，担夫如其言与之，乃ㄏ其头入桶中。担夫疑署中婢与戏，詈群婢。群婢曰：“无之。”担夫引婢至取水处，有海棠一枝，白鸡成群，入树下不见。群婢笑曰：“非鬼也，藏神也，掘之必得金银。”遂令担夫具畚锸开土。未五六尺，得一棺，惧而止。忽一婢发狂大呼曰：“请主人！请主人！”
　　沈公偕其妻往视，婢呼曰：“我嘉靖十七年巡按某公之第四妾也，遭主妇毒虐，缢死埋此。公家群婢犯我，我应索其命。第土浅地湿，棺中多水，主人肯改葬我，则掘者不为无功，将免其罚。大堂西偏，我生前埋金镯一只，宝珠数颗，可掘取为改葬费，亦不累主人金也。”言毕，婢子如常无病矣。
　　主人为启其棺，水涔涔欲流；发堂之西偏，封镯宛然。为改葬高处。镯重三两六钱，形如蒜苗。
　　为儿索价
　　葛礼部讳亮者为予言：其邻程某，拥重资，无子。晚年生儿，性聪慧，眉目莹秀，程爱如掌中珍。十二岁即多病，所费医药不赀。稍长，不事生业，好斗鸡走狗，产为之空，程忿甚。一旦，悬祖宗神像，将笞之。子忽作山东人语曰：“俺吴某也，前生为尔负债万金，今来索取，将尽。汝以我为子耶？大误！大误！我昨揭帐，尚欠八十馀金，今亦不能相让。”奋衣前取其母髻上珠，踏碎之，然后死。程卒大穷而嗣绝。
　　鬼魂觅棺告主人
　　姜静敷寓京师愍忠寺，寺旁为书室，室中有空棺，俗所谓寿器是也，寺邻某为其父老故置焉。姜月夜读书，窗户轰然大开，棺盖低昂不已。姜大骇，持烛视之，如有人指痕出没于棺上者，响良久乃已。次早，邻人叩门云：“某翁死，来取棺。”方悟初死之魂，夜间先来就棺也。
　　苏州唐道原年七十卒，其子为买棺于海红坊寿器店。主人云：“昨夜有白须人坐某一棺上，烛之不见。”问其状貌，酷似道原，店主人素不相识也，乃即买其所坐者归。
　　金陵戴敬咸进士与梅式庵饮于吴朱明孝廉家，忽狂癫，握梅手呼曰：“要朱红，要加漆！”梅愕然在解。已而气绝，方知所托者，藏身物也。
　　程原衡家管事李姓者夜醉堕楼死，举家未知。原衡睡醒，觉左耳阴冷异常，疑而回顾，灯光青荧，有黑人吹气入耳，似有所诉。惊起，呼家丁四照，见楼下尸，方知李魂来告主人求棺殓也。
　　匾怪
　　杭州孙秀才，夏夜读书斋中，觉顶额间蠕蠕有物。拂之，见白须万茎出屋梁匾上，有人面大如七石缸，眉目宛然，视下而笑。秀才素有胆，以手捋其须，随捋随缩，但存大面端居匾上。秀才加杌于几视之，了无一物。复就读书，须又拖下如初。如是数夕，大面忽下几案间，布长须遮秀才眼，书不可读。击以砚，响若木鱼，去。又数夕，秀才方寝，大面来枕旁，以须搔其体。秀才不能睡，持枕掷之。大面绕地滚，须飒飒有声，复上匾而没。合家大怒，急为去匾，投之火，怪遂绝，秀才亦登第。
　　徐支手
　　咸阳徐某。家巨富。初生一子，颇聪慧，六岁病痞死。旋生三子，貌皆相似，病亦如之。徐年已迈矣，至第三子死时，抚尸恸甚，用刀剖儿腹，出其痞，复断其左臂，骂曰：“毋再来诱我。”其痞形如三角菱，有口，能呼吸，悬之树间，风日吹干，每触油腥，口犹能动。未期年，徐又得子，貌如前，痞虽不作，而左手竟废，至今尚存，人呼为“徐支手”。
　　鱼怪
　　会稽曹山{山全}入市得大鱼归，剖食之，馀半置纱厨内。至晚，厨中忽有光，举室皆亮。迫视，则所馀之鱼鳞甲通明，火光射目。曹大骇，盛以盘送于河，其光散入水中，随波摇荡，婉转间，成鱼而去。曹归家，屋中火发，东灭西起，衣物床帐烧毁都尽，而不及栋宇，凡三昼夜始息。食鱼之人，竟亦无恙。
　　盗鬼供状
　　先君子在湖广臬司迟公维台署中，同事大兴人朱扬湖司钱谷。忽一日狂呼。趋视之，面如死灰，伏地昏迷。饮以姜汁，良久曰：“吾坐此校文案，日方正午，见地下砖响，有物蠕蠕然顶砖起。疑为鼠，以脚践之，砖亦平复。稍坐定，砖响如初，掀视之，有黑毛一团，类人头发，自土中起，阴风袭人，渐起渐大。先露两眼，瞪睛怒视，再露口颐腰腹。其黑如漆，颈下血淋漓，跃然而上举手抱我足曰：‘汝在此乎！汝在此乎！吾前世山东盗也，法当死，汝作郯城知县，受我赃七千两，许为开脱。定案时，仍拟大辟，死不瞑目。今汝虽再世，而吾仇必报。’言毕，即牵我入地。我大呼。彼见众客至，舍我走。”众视砖迹，犹宛然开。
　　嗣后，其鬼无日不至。有人共座，则不至。尤畏臬司迟公，闻迟公将至，便抱头远窜。公大书几上曰：“问恶鬼，汝作盗应死，敢与法吏仇乎？汝欲报仇，应仇于前生，敢仇于今世乎？速具供状来。”鬼夜墨书其侧，字迹歪斜，曰：“某不敢仇法吏，敢仇赃吏。某以盗故杀人，多受冥司炮烙，数十年，面目已成焦炭。每受刑必呼曰：‘某当死，有许我不死者在也，郯城县某老爷受赃七千两，独不应加罪乎！’呼六十余年，初不准理，今以苦海渐满，许我弛桎梏报冤，所具供状是实。”迟公无如何，不能朝夕伴朱，命多人守护之。
　　居月余，迟公生日演戏，诸客饮酒，强朱出现，朱曰：“吾待死之人，有何心情看戏？诸公爱我，可多命家人伴我。”如其言。席散往视，朱已缢于床。迟公及诸友俱责家人何以不管？佥云：“灯下吹来黑气一团，奴婢便各睡去。”或云：诸奴看戏，亦未必伴朱也。
　　时文鬼
　　淮安程风衣，好道术，四方术士咸集其门。有萧道士琬，号韶阳，年九十馀，能游神地府。
　　雍正三年，风衣宴客于晚甘园，萧在席间醉睡去，少顷醒，曰：“吕晚村死久矣乃有祸，大奇。”人惊问，曰：“吾适游地府间，见夜叉牵一老书生过，铁锁锒铛，标曰：‘时文鬼吕留良，圣学不明，谤佛大过。’异哉！”时坐间诸客皆诵时文，习《四书》讲义，素服吕者，闻之不信，且有不平之色。未几，曾静事发，吕果剖棺戮尸。
　　今萧犹存，严冬友秀才与同寓转运卢雅雨署中，亲见其醉后伸一手指，令有力者以利刃割之，了无所伤。
　　鬼弄人二则
　　杭州沈济之，训蒙为业。一夕，梦金冠而髯者谓曰：“汝后园有理金一瓮，可往掘之。”沈曰：“未知何外？”曰：“有草绳作结，上穿康熙通宝钱一文，此其验也。”明早往园视之，果有草绳，且缚钱焉。沈大喜，持锄掘丈馀，卒无有，竟一怒而得狂易之疾。
　　乾隆甲子，冯香山秀才梦神告曰：“今岁江南乡试题《乐则韶舞》。”冯次日即作此题，熟诵之。入闱，果是此题，以为必售，榜发无名。就馆广东，夜间独步，闻二鬼咿唔声。聆之，其闱中所作文也。一鬼诵之，一鬼拊掌曰：“佳哉，解元之文！”沈惊疑，以为是科解元必割截卷而偷其文字，辞馆入都，以状具控礼部。礼部为奏闻行查，江南解元薛观光，文虽不佳，并非冯稿也，获诬告之罪，谪配黑龙江。
　　汉江冤狱
　　曹震亭知汉江县，晚衙夜坐，见无头人手提一头，啾啾有声，语不甚了。曹大骇，遂病，病三日，死矣。家人欲殓，胸前尚温，过夜而苏，曰：被隶人引至阴府，见峨冠南面者，衣本朝服色，辕外人传呼：“汉江县知县曹学诗进。”曹行阳间属吏礼，向上三揖。神赐坐，问：“有人诉公，公知否？”曰：“不知。”神取几上牒词示曹。曹阅之，本县案卷也，起立曰：“此案本属有冤，为前令所定，已经达部，我申详三次，请再加审讯，为院所驳，驳牌现存。”神曰：“然则公固无罪也。”传呼冤鬼某进，阴风飒然，不见面目手足，但见血块一团叫跳呼号，滚风而至。神告以曹为申救之故，且曰：“汝冤终当昭雪，须另觅仇人。”鬼伏地不肯去。神拱手向曹作送状，手挥隶人云：“速送速送。”曹猛然惊醒，不觉汗之沾衣也。自此辞官归家，长斋奉佛梦终其身。
　　控鹤监秘记二则
　　《控鹤监秘记》唐人张所纂，京江相公曾孙张冠伯家有抄数十页，皆载唐宫淫亵事，绝不类世所传《武后外传》。其略云：
　　太后幸怀义数年，怀年骄恣不法，驰马南衙，为宰相苏良嗣批颊，后闻而衔之。一日置酒上阳宫，从容谓千金公主曰：“汝知朕左右无人乎，为此纡郁，奈何？”公主顿首曰：“臣欲奏天皇久矣，天皇不言，臣何敢先言。今陛下既知小宝之罪，臣窃以为天皇是何等佛，托身人间，广选男妃，自应择公卿旧家子弟姿禀粹者，置床第间，足以游养圣情，捐除烦虑。何事幸彼市井无赖之徒，为毒、昙献故事，被千秋万世拟秦、胡两后耶？”后曰：“微汝言，朕亦知之。近日宰相批怀义面，正欺其市井小人耳。若得公卿子通晓文墨者，南衙何敢辱之。”言毕叹。公主曰：“陛下勿叹。陛下知太宗时有凤阁侍郎张九成乎？其从子昌宗，年近弱冠，玉貌雪肤，眉目如画，其风采绝类巢刺王妃。”后默然，俯而未应。公主遽前跪起附耳语曰：“陛下毋过虑，儿兼知昌宗下体矣。儿于凝碧池置庄，春花盛时，驸马辄宴宾客，宴毕赐浴。浴时，儿于琉璃屏窥之，群臣无有佳于昌宗者。昌宗通体雪艳，无微痕半暇。瘦不露骨，丰不垂腴。其阴头丰根削，未起时，垂不甚长，浑脱类鹅卵。有洼棱高起五六分，鲜红柔润。”语未毕，太后色和，谩曰：“儿试耶？”公主曰：“儿非不涎之也，为后故不敢。然终不自信，故遣侍儿逼焉。”回顾侍者曰：“据实奏天皇，毋惭也。”侍者跪起附耳如公主状，奏曰：“奴初遇昌宗时，似南海鲜荔枝，入口光嫩异常，棱张如伞，三四提后，花蕊尽开，神魂飞矣。昌宗迟速，亦不自为主张，婉转随奴意，事毕后，红玉颓然，奴触之，体犹噤也。”太后大喜，指公主曰：“儿诚解人。朕每闻世俗女子但好壮健，不选温柔，此村妪淫耳。夫壮健迟久，可以药力为也，海外慎恤胶，朕宫中有石许，无所用之。男阴佳处，全在美满柔和。怀义老奴，筋胜于肉，徒事憨猛，当时虽惬，过后朕体觉违和。御医沈南ギ肉差胜，然上下如一，头角蒙混，且皮弛，稍稍裹棱，非翘起不脱，故时觉不净。如卿所云，乃全才也。”公主出，即命侍者召昌宗，衣以轻绡雾之衣，冠以玉清云仙之巾，浴兰芳、含鸡舌入宫。后果大幸，薛、沈辈不复召矣。
　　当是时，后春秋高，学修养法，常含昌宗阴而睡。昌宗阴头丰肥，后口为之劳，终弗忍弃。后儿齿生，昌宗觉苦，乃荐易之。后口含易之，而以下体受昌宗，情尤酣艳。易之宠亚于昌宗，二人易班休沐。每归家，后遣人伺之，不许与妻交一语，上楼去梯。其母怜之，为置人壁间，方生国忠也。太后使昌宗骑木鹤，呼为子晋后身。又命修《三教珠英》，居控鹤监，与学士崔融、宋之问等酬唱。之问尤谄事二张，为持溺器，人笑之。之问曰：“卿知是何等溺乎？我为妇人，遇二张，亦不知何者为名节，况天后也。”后以龙锦千段赐公主，且曰：“朕闻古时公主多行不端，此选驸马者之罪也。自今以后，命画工写昌宗上下形体为式，如式者，方充驸马之选。庶几公主夫妻和乐，亦不虚生帝王家。”公主及侍儿虽人皆叩头呼万岁。中宗睿宗仿而行之。其时安乐公主虽骄奢，与武延秀恩好颇隆，无面首之侍，皆后力也。昌宗到貌寝，后主入宫，封一品崇让夫人。常戏曰：“夫人何修，得嫁六郎耶！”时有“一世修貌，二世修阴”之谣。
　　亡何，五王起兵，入宫诛二张。横尸未收，百姓怨之，脔割股体为糜碎。宫人婉儿揣后意，于残骸中收得茎头半段，红润如生，手持献后。后泣曰：“是六郎也，契儿不能如是。”选第一府白玉盒盛之，曰：“朕万年后，以此为殉。”
　　上官婉儿以祖仪得罪，没入掖廷，容貌瑰丽，兼工词翰，天后爱之，使侍侧治笔砚。后幸昌宗，不避婉儿。婉儿性黠，媚昌宗而远之，后尤喜。然昌宗每溲，婉儿顾盼，不能无情。
　　天后命将作大匠于峡石为昌宗造园，屋舍皆黄金涂，白玉为阶。后燕奇香，拥真珠帐，幸昌宗。昌宗醉眠，阴软，后与为戏，拉茎上皮覆阴头，头棱高，皮格格不上，俄而挺然，根虽驽健，而头肉肥厚，如绵球成团，色若芙蓉，捻之类无精管者。后叹曰：“使人之意也消。”婉儿心动，裙下皆湿，不觉手近昌宗。后大怒，取金刀插其髻，曰：“汝敢近禁脔，罪当死！”六郎为哀求，始免。然额有伤痕，故于宫中常戴花钿也。
　　吏部侍郎崔，以才貌年少，私侍婉儿。婉儿有外舍，极亭台之胜，招与宣淫。先通武三思，后通。问：“庐陵王三思何如？”曰：“庐陵王棱角混，韦皇后笑其食哀家梨，不削皮，何能知味？三思故自佳，然亦嫌肉薄耳。”问：“两后选男何法？”曰：“阴虽巨，以皮筋胜者不选。”问：“何故？”曰：“人之一身，舌无皮，故知味；踵皮厚，故履地。女阴纤膜，微蒙天生，男子之阴，亦去皮留膜，取极嫩处与之作合，又与棱角，使之扪摩，幼而蕊含，长而茄脱，以柔抵柔，故有氤氲化醇之乐。否则，拖皮带秽，进退麻漠，如隔一重甲矣。天后幸男子毕，不诟阴头离宫，冯小宝虽壮盛，头锐易离；六郎棱肥脑满，如鲜菌灵芝，虽宣泄，而阴头犹能填塞满宫，久而不脱，故欢爱之情，有馀不尽。六郎侍寝，后虽衰，仙液犹透重衾也。”曰：“如昭容言，天下优劣，岂独男子然耶！少忝官阶，为女子所悦，所遇岂无粲者。然下体亦正难言，往往有交无媾，木木然如瞽人投井，不知何往。尔时徒惫精神，少回味，道天下女子皆然。自蒙昭容恩接后，方知西子、毛嫱所以专宠六宫者，必别有胜人处。昭容花心粹，一交接，觉阴头触嫩处，如醍醐灌顶，毛发皆苏。手按昭容后窍，翕翕然跃，便知将宣泄，不敢摇身。俟谷道跃定后，再候意旨，故常得昭容欢。亦蒙昭容湛露之恩，深含细吐，山泽气交，次日上朝，不觉疲惫。想世间男子喜干，女子好久，皆如乞丐，食猪脂三斗，便道穷奢极欲，真初世人耳。”昭容笑曰：“卿言大快。然知音甚难，大抵男女交接，如匙之配锁，各有所宜，闻刘妃阴有横骨，非尖劲者不能入宫。卿阴头柔嫩，若遇之，不大苦卿耶！天后云：‘肉重则进佳，棱高则退佳。’真解人语。”方昵语间，安乐公主拥驸马武延秀至，颇有所闻。公主褫驸马裤，手其阴夸曰：“此何如崔郎耶？”昭容曰：“直似六郎，何止崔郎！此皆天后选婿之功，不可忘也。”是夕酣饮，观拔河之戏。次日为中宗生辰，至午始朝贺。
　　当是时，虽通昭容，附三思，而心知韦氏必亡，故阴附临淄王。王起兵诛韦后，婉儿持灯来迎，亦斩于纛下。为同平章事，竟不能救。侍郎张说使子均收昭容尸，厚葬之，兼表请复昭容号，编序其文集，人莫不多说而恶也。
　　牛乞命
　　天台县令钟公醴泉为余言：其尊人守贵州大定府，设局办船。日正午，忽有牛突入铅厂。数十人鞭之，不肯去。醴泉往观，牛伏在作叩头状，因问牵牛者曰：“此耕牛乎？宰牛乎？”曰：“宰牛。”问：“价若干？”曰：“七千。”钟曰：“以牛与我，以价与汝，何如？”牵牛者谢领钱去，牛蹶然起矣。
　　猪乞命
　　奉天锦州府之南有天桥厂，海泊交易处。屠人缚一猪，将杀以入市。其猪乘间啮断绳索，奔至海客前，屈双足伏地。屠人执绳追至。海客询其市价，如数付与，以此猪舍于海会寺之龙神庙。人呼猪道人，则应。曰何得无礼，辄屈前双足，向人作叩首状。牙长数寸，脚爪环裹如螺，其大倍于常猪。
　　张世荦
　　张世荦字遇春，杭州府诸生。每入试场，仿佛有人持其卷者，迨晓，则墨污被黜，积愤殊甚。
　　乾隆甲子科入闱，加意防范。试卷誊真，至晚，另贮他所，坐号中留心伺察。睹一女子舒手探卷，急执之，厉声问曰：“予与汝何仇，七试而污我卷？”曰：“今岁君应中解元，我亦难违帝命，但君当为我剖雪前言，择地瘗我，以释冤谴。我即君对门钱店女也。当日邻人戏谓君与我有私，君实无之，乃不为辨明，且风情自命，假无为有，以资嘲谑。既嫁，而夫信浮言，不与我同处。我无以自明，气忿投缳。君污我名，我污君卷，迟君七科宜也。”言毕不见。张毛骨俱栗。甫出场，即访其家，告以故，而捐资助葬之，且为延僧超荐。是科揭晓，果中第一名。
　　洗心池
　　洗心池在茅山乾元观西，石壁上有“洗心池”三字，笔法遒劲，隐而不见。欲见，则以池水沃之，虽大旱不涸。相传钱妙真独居燕洞宫修炼，或谤之，乃于此刳腹洗心以相示，故名。
　　活死人墓
　　道人江文谷于洗心池旁培小阜，叠石塞牖，跌坐于中，嘱其徒云：“每日向牖呼我，应则已，水应则入收遗蜕。”呼之三年又皆应，忽一日应曰：“可厌，吾去矣！”嗣后不应，启石视之，尸果僵，故称活死人墓。
　　屋倾有数
　　总宪金公德瑛视学江西，考吉安府童生。五鼓点名毕，灯下见红衣妇人从考棚趋出，冉冉腾空而去。问之朴隶，皆有所见。公心恶之，即以《中庸》“必有妖孽”四字命题。日正午，诸生方握笔，忽考棚倾倒，压死三十六人。金公据实奏闻，上怜之，俱钦赐生员。
　　余亲家史少司马抑堂任福建臬使时，与粮道王介祉等四人同坐花厅议事，闻梁上屋角沙沙有声。客欲起避，史公不可。已而声渐大，有鼠呼曰：“出出”者再。史亦心动，急与四客齐出，则花厅倒矣，几案皆碎。是日，省中府县俱来请安，史公笑谓曰：“设使四大员一时并命，则司道之印，诸公委署，不皆有分乎！”
　　沔布十三匹
　　杭州胡某，程九峰中丞之表侄也。中丞巡抚湖北，胡往求馆，荐与荆州刺史某署中司书记事。半年后，胡妻在家病疟，忽为鬼所附，声如男子。听之，乃其夫也。口称：“到湖北后，蒙中丞公荐往荆州，宾主相得。不料未二月患病身死，有衣箱行李，新买沔阳布十三匹，现在署中，须着人往取。我客死饥寒，可供木主祭我，并广招名僧超度我。”家人闻之环泣，当即成服立主。以死无日月，未便报讣。
　　亡何，妻病痊。家故贫，欲差人往楚迎丧，以无盘费，屡屡迁延。亡何，胡竟归里，举家骇然，以为鬼也。坐定谈说，方悟前所凭者，乃邪鬼借名索食求超度故也。顷之，衣箱到门，开之，果有布十三匹，的系胡过沔阳时所买。
　　牛鬼山守岁
　　广西柳州有牛卑山，形如女阴，粤人呼阴为卑，因号牛卑山。每除夕，必男妇十人守之待旦，或懈于防范，被人戏以竹木梢抵之，则是年邑中妇无不淫奔。有邑令某恶之，命里保将土块填塞。是年，其邑妇女小便梗塞，不能前后溲，致有伤命者。
　　广东沙面上妓船如云，河泊大使专司船政。有总督某严禁之，随即海水溢漫，城不没者三板。地方绅贾俱以为言，乃收回禁约以试之，果令收而水退。至今妓船愈多。
　　鬼拜风
　　钱塘孙学田，开盐店温州城中，与友钱晓苍往来甚狎。钱有楼三间，封锁颇密，相传有鬼，人不敢居。孙素有胆，与同人赌胜，铺床楼上，烧巨烛二枝，竟往居焉。
　　夜二鼓，闻推门声，有艳装女子冉冉来。见烛光，意若畏之，敛衽再拜。每一俯首，则阴风从其袖生，一烛灭矣。孙掷以剑，鬼走下楼去。孙知将复来，所恃惟烛，乃以所灭烛重加点明，以身拥触而坐。鬼果再至，又作拜状，见孙上坐，欲却欲前。孙以剑掷，鬼变恶状，上前格斗，彼此相持不已。忽闻楼外鸡鸣，遂化黑气一团滚楼而下。温州人为之语曰：“人拜曲躬，鬼拜生风。但逢孙老，比鬼还凶。”
　　僵尸夜肥昼瘦
　　俞苍石先生云：凡僵尸夜出攫人者，貌多丰腴，与生人无异。昼开其棺，则枯瘦如人腊矣。焚之，有啾啾作声者。
　　黑云劫
　　王师征缅甸，有昆明县皂隶叶某，死三日复苏，言被鬼卒勾赴冥司，有大殿朱门如王者居，门外坐官吏甚多，皆手一簿，判记甚忙。判毕，则黑气一团，覆于簿上，有椎腰蹙额自称劳苦者。叶阳寿未尽，以不在应死之数，故仍放还。
　　路间私问鬼卒：“彼官吏所执何簿？”曰：“人簿三，兽簿五。”问：“何为有簿？”曰：“从古人间征战之事，皆天上劫数先定，无可挽回。一切应死者，皆先写入黑云劫簿中，虽一骡一马，皆无错误。终竟兽多人少，故其簿有‘人三兽五’之说。”问：“应此劫者，省城中可有某官乎？”曰：“第一名即你家总督也。”其时督滇南者刘公藻，丙辰鸿词翰林，后自刎。
　　金秀才
　　苏州金秀才晋生，才貌清雅，苏春进士爱之，招为婿，婚有日矣。
　　金夜梦红衣小鬟引至一处，房舍精雅，最后有圆洞门，指曰：“此月宫也，小姐奉候久矣。”俄而一丽人盛妆出曰：“秀才与我有夙缘，忍舍我别婚他氏乎？”金曰：“不敢。”遂携手就寝，备极绸缪。嗣后，每夜必梦，欢好倍常，而容颜日悴。举家大惧，即为完姻。苏女亦有容色，秀才爱之如梦中人。嗣后夜间，酉戌前与苏氏交，酉戌后与梦中人交。久之，竟不知何者为真，何者为梦也。其父百般禳解，终无效。体本清赢，斫削逾年，成瘵疾而卒。
　　与梦中女唱和甚多，不能全录，但记其《赠金郎一绝》云：“佳偶岂易寻，夺郎如夺彩。幸亏下手强，争先得为快。”
　　董观察
　　董观察名榕，官赣南道时，所属上犹县某村素被山瀑冲没田庐，公为相度开河，引水入江，居民安堵。又改佛寺为濂溪书院，规模一新。
　　亡何，丁太夫人忧，哀毁过度，欲以身殉。扶榇返里，至滕王阁下，维舟受唁，大吏亲来抚慰，观者无不谓董公真孝子，真好官。次早，方欲解缆，忽家仆等惊觅观察不得，急报守土官。沿江打捞，俱无踪迹。经一昼夜，尸竟逆流至丰城县沙岸上。验视之，犹白衣麻带，面目如生，乃具殓送至舟中。
　　月余，公旧仆某偶至上犹，土人告以感公开河之恩，立庙祀公。仆欣然走至庙中拜觇神像，则俨然公之面目。询立像时日，即公堕水夕也。
　　狐仙开帐
　　和州张某，作客扬州，寓兴教寺。寺中僧舍，素有狐仙，无人敢居。张性落拓，意往居焉。未三日，果有一翁，自称吴刚子求见。揖而与言，风采颇异，能知过去未来之事。因问：“可是仙乎？”曰：“不敢。”张故贫士，意欲交结之，以图富贵，遂设酒食，与之饮宴，吴亦答谢。
　　未半月，张力竭矣，而吴之酒馔甚丰。张遂起贪念，终日嬲其设席。吴作主人，亦无吝色。如是者月余，吴忽不至。时遇霉雨，张开箱晒衣，则全箱空矣，中书一帐，并质钱帖数纸：“某日鸡鱼若干，某日蔬果若干。”皆典张之衣服而用之，笔笔开除，不空设一席，不妄消一文。
　　皮蜡烛
　　上虞人钱姓者，为人佣工。夜归，见女路哭，问其故，曰：“夫亡无归，家居夏盖山，一时迷路，求为指示。”钱与谐戏，相随至一室中，成夫妇之好。如是者数月。主人见其貌日憔悴，再三问钱，钱言其故。主人曰：“此鬼也，再与交时，须取渠一物以为验。”钱如其言，伴与欢笑，而暗剪女发一束，女大惊走去。钱细视所居之地，全无房屋，其与此女淫处，精流蟹洞中，皆血也。发如烛而软黑若牛皮，刀斫火焚不坏。自此不敢出门，匿主人家。
　　未几，鬼入主人家，附其婢身作闹曰：“还我钱郎！不还我者，即将钱郎交与汝家。我暂去，明年来捉。”且云：“俟今秋汝寿尽时，当来降祸。”至期，竟不验。钱姓至今犹存。此事台州张秀墀为余言。
　　乍浦海怪
　　乾隆壬辰八月甘三日，黎明大风雨，平湖、乍浦之海滨有物突起，自东南往西北，所过拔木以万计，民居屋上瓦多破碎。中间有类足迹大如圆桌子者，竟不知是何物。有某家厅房移过尺许，仍不倒坏。
　　天开眼
　　增湖张学攵坡，一日偶在庭中，天无片云，忽闻砉刂然有声，天开一缝，中阔，两头小，其状若舟。睛光闪铄，圆若车轴，照耀满庭，良久方闭。识者以为此即“天开眼”云。
　　泥像自行
　　平湖张氏，世居蒹葭围。其始迁祖名迪，字静庵，明洪武间人。殁时，其家泥塑静庵夫妇二像，高七八寸，供家庙中，所居屋归属长房。历四百馀年，长房子孙贫，屋倾圯，仅存数间，而其像犹在。
　　张低故有宗祠，距静庵故居三里许。一日黎明，有乡人操舟者见两老人来雇渡船，遂载以行。问：“何往？”云：“将之张家祠堂。”既登岸，疾步如飞，舟人望之，见形躯渐小。无何，抵祠前，守祠僧闻扣门声，起视之，寂无所见，惟见两泥像在门枢下，一时惊以为异。其裔孙张舟九方重修祠宇，因加彩绘，别设一厨，供之祠中。
　　焚尸二则
　　平湖南门外某乡掘出三穴，二穴已空，中一穴棺木依然，砖书“赵处士之墓”。尸年四十许，貌如生，穿云履，蟹青纟由袍，纟由如一钱厚，不坏。掘者马某覆出其尸而焚之，火不能旺，乃投诸水。是夜，鬼大哭，一村皆惊。好事者为扛起残尸，血缕缕如注，乃仍纳棺中，加土葬之，是夕遂安。马姓至今无恙，为典史皂役。
　　平湖小西溪之西蒋姓，田家也，冬至前一日，日方西，烧父尸。方开棺，尸走出；追之，蒋击以锄，尸倒地，乃焚之。晚归，闻其父骂曰：“汝烧我甚苦，何不孝至此！”其人头肿如匏，及午而死。张熙河所目击也。
　　美人鱼人面猪
　　崇明打起美人鱼，貌一女子也，身与海船同大。舵工问云：“失路耶？”点其头。乃放之，洋洋而去。
　　云栖放生处有人面猪，平湖张九丹先生见之。猪羞与人见，以头低下，拉之才见。
　　花魄
　　婺源士人谢某，读书张公山。早起，闻树林鸟声啁啾，有似鹦哥。因近视之，乃一美女，长五寸许，赤身无毛，通体洁白如玉，眉目间有愁苦之状。遂携以归，女无惧色。乃畜笼中，以饭喂之。向人絮语，了不可辨。畜数日，为太阳所照，竟成枯腊而死。洪孝廉字麟闻之曰：“此名花魄，”凡树经三次人缢死者，其冤苦之气结成此物，沃以水，犹可活也。”试之果然。里人聚观者，如云而至。谢恐招摇，乃仍送之树上。须臾间，一大怪鸟衔之飞去。

 
　　续子不语  清·袁枚
　　
　　●卷一
　　狼军师
　　有钱某者，赴市归晚，行山麓间。突出狼数十，环而欲噬。迫甚，见道旁有积薪高丈许，急攀跻执屈，爬上避之。狼莫能登，内有数狼驰去。少焉，簇拥一兽来，俨舆卒之舁官人者，坐之当中。众狼侧耳于其口傍，若密语俯听状。少顷，各跃起，将薪自下抽取，枝条几散溃矣。钱大骇呼救。
　　良久，适有樵伙闻声共喊而至，狼惊散去，而舁来之兽独存，钱乃与各樵者谛视之。类狼非狼，圆睛短颈，长喙怒牙，后足长而软，不能起立，声若猿啼。钱曰：“噫！吾与汝素无仇，乃为狼军师谋主，欲伤我耶！”兽叩头哀嘶，若悔恨状。乃共挟至前村酒肆中，烹而食之。
　　几上弓鞋
　　余同年储梅夫宗丞得子晚，钟爱备至。性颇端重，每见余，执子侄礼甚恭，恂恂如也。家贫，就馆京师某都统家，宾主相得。一日早起，见几上置女子绣鞋一只，大怒，骂家人曰：“我在此做先生，而汝辈几上置此物，使主人见之，谓我为何如人？速即掷去！”家人视几上并无此鞋，而储犹痛詈不已。都统闻声而入，储即逃至床下，以手掩面曰：“羞死，羞死！我见不得大人了！”都统方为辨白，而储已将床下一棒自骂自击，脑浆迸裂。都统以为疯狂，急呼医来，则已气绝。
　　白龙潭
　　弥勒县旧城集汉夷杂处，环山而居。山麓有白龙潭，宽可数亩，有良田千顷，筑土坝以蓄水。俯临大河，水溢，则启闸以泄。雨时二龙相斗，状如小蛇，或见巨木一段，蒙青苔而竖游，每每冲决坝岸。一日，众农栽秧，值细雨中，飞鱼大小成对，如摆队伍，有绛衣女子持扇挥之，偕至潭中，随即不见。相传龙女归宁云。
　　夷人侬二家，天将暮，忽来衣孝服者，云来投宿。问其所需，则索卧房一间，一大缸满贮清水而已。侬疑客浴，遂如所请，并欲为备酒食。客曰：“不必，惟有一事相烦，更当重谢。”侬问：“何事？”客曰：“此地龙潭后有大树，君往伐之。俟其将断，先用巨绳缚住，俟潭中有两羊相斗。即断绳倒树。”侬许之。
　　黎明伐树，果见潭中水沸如潮，有黑白二羊出斗。依思当是此时，乃断绳而倒树，黑羊跃出，水亦平复。急归，欲告客以请功，客竟遁矣。问妻，妻曰：“客在房，未尝出户。”乃共搜之。疑其在缸，启覆观之，则黄金满焉，始知客即白龙化身，争潭求助者。于是潭遂以白龙名，而侬家至今称首富。
　　露水姻缘之神
　　贾正经，黔中人，娶妻陶氏，颇佳。清明上坟，同行至半途，忽有旋风当道，疑是鬼神求食者，乃列祭品沥酒祝曰：“仓卒无以为献，一尊浊酒，毋嫌不洁。”祭毕，然后登墓拜扫而归。
　　次春，贾别妻远出。一日将暮，旅舍尚远，深怯荒野无可栖止。忽有青衣伺于道旁问曰：“来者贾相公耶？奉主命，相候久矣。”问“为谁？”曰：“到彼自知。”遥指有灯光处是其村落，私心窃喜，遂随之去。
　　约行里许，主人已在门迓客，道服儒巾，风雅士也。楼阁云横，皆饰金碧。贾叙寒喧问曰：“暮夜迷途，忽蒙宠召，从未识荆，不解何以预知，远劳尊纪？”答曰：“旧岁路中把晤，叨领盛情，曾几何时，而遽忘耶？贾益不解。主人曰：“去年清明日，贤夫妇上墓祭扫，旋风当道者即我也。”贾曰：“然则君为神欤？”曰：“非也，地仙也。”问所职司，曰：“言之惭愧，掌人间露水姻缘事。”贾戏云：“仆颇多情，敢烦一查，今生可有遇合否？”仙取簿翻阅，笑曰：“奇哉！君今生无分，目下尊夫人大有良缘。”贾不觉汗下，自思妻方少艾，若或有此，将为终身之耻，乃求为消除。仙曰：“是注定之大数，岂予所得更改？”贾复哀求，仙仰天而思，良久曰：“善哉！善哉！幸而尊夫人所遇庸奴也，贪财之心胜于好色。汝速还家，可免闺房之丑，不过损财耳。”贾屈指计程，业出门四日矣，恐归无及，又思为蝇斗微利而使妻失节，断乎不可。乃辞仙而归，昼夜赶行。
　　离家仅四十里，忽大雨如注，遂不得前。明午入门，则见卧房墙已淋坍，邻有单身少年相逼而居，回忆仙言，不觉叹恨。妻问：“何叹？”曰：“墙坍壁倒，两室相通。彼此少年独宿，其事尚可言？而来问我乎！”妻曰：“君为此耶，事城有之，幸失十金而免。”贾询其故，曰：“墙倒后，少年果来相调，予逃往邻家，不料枕间藏金遂被窃去。今渠怕汝归，业已远。”问金何来，则某家清偿物也。贾鸣官擒少年笞之，而全卒难追。此事程惺峰为予言。
　　缢鬼申冤
　　新安赵天如，授徒黄氏。酷暑畏热，夜不成寐，向居停请易卧室。居停为指数处，皆不当意，惟一楼院内多花树，清风徐来，赵喜之，黄似不可。赵疑切近内室，黄曰：“非也。上有鬼魅，故未敢令先生居。”赵云：“无妨。”遂移榻焉。秉烛以待。
　　夜半，忽闻梁间有声，观之，则弓鞋双垂而下，年二十许之美人也，凭栏望月，取妆奁作梳沐状。复行至厢楼，揭起覆瓦数沟，取出白镪六封，摊，几上展玩叹息。仍复包裹藏瓦沟中，覆盖如故，转身至赵榻前，将掀帷幕。赵下榻叱逐，直至楼下。入后园竹林中而没。窥之，内有新厝棺，心知即此祟。
　　明日晤居停，问曰：“后园之鬼，得无自缢者乎？为君家谁？”黄不觉泣下，曰：“死者为吾爱妾张氏，性最敏慧，掌出纳银钱。一日收某处租三百两，甫交未几，及吾急需，则乌有矣。予一时盛怒，以污蔑之言骂之。讵知渠忿，竟寻短见。”赵曰：“是君暴急之过。然其事可得终明乎？”曰：“未也。”问：“有子否？”则现拜门墙者是也。赵曰：“请为白其冤。”拉黄登楼，揭瓦沟取金出，果然原物也。
　　其夜，见鬼复下如前作梳沐状，取笔题诗于墙，向榻前再拜而去。诗曰：“小婢偷金去，私藏瓦上沟。今朝冤始雪，我恨亦全休。”自后，此楼安静矣。
　　执锡二童
　　顺治进士蒋封翁，名伊，求嗣于灵岩。梦禅僧指执锡二童为之子，因举长子，名之曰陈锡，后为云贵总督。晚年尝曰：“吾命中尚应得一子。”久之，梦其中堂曝锦被一床，一龙蟠裹其间。适田户曹姓者送租，关携其妇至，甫十馀岁，裹旧锦衣嬉笑。公见大惊，遂留纳之，生文肃公。
　　赵氏三世为神
　　常州赵恭毅公为康熙名臣，人所共知。薨后，有苏州过姓者尝识公于生前，后泛舟洞庭，薄暮，见大舸顺风而来，旗灯皆书湖广城隍司，心窃异之。及迫视，则公危坐舟中，方据案视事。
　　又陆先生子静，善敕勒之术。尝伏坛至二天门外，见公亦在二天门奏事。其子侍读公，以大臣子弟效力肃州军前，恭毅公薨，恩许奔丧，侍读哀毁遘疾，病中每目诧曰：“呕吐满地，使人难堪，吾何为居此职耶！”众问其职，曰：“痰火司也。”家人不知痰火司为何神。越日，祷于东岳行宫，则两庑果有痰火司神。病革，人见痰火司灯笼入门，遂瞑。
　　其子副使公没后，逾年，洪氏姑病昏不省人事，恍惚至一衙署，见公自内出，讶曰：“妹何为来此？”延入，谈家事甚悉。姑问：“兄现作何官？”曰：“巡海道也。事繁，刻欲他出，不能留汝。”且曰：“汝嫂亦不久人间，家中多事，可属两侄慎之。”遣二役持香送归。及苏，室中尚有馀香。未几，族人以立嗣兴讼，弥年不宁。又未几，其嫂黄恭人下世。
　　张少仪观察为桂林城隍神
　　长洲顾某，以父久病祷于神，愿以身代。一日  ，梦城隍神遣隶摄至署前，不得即入。见有肩舆远来，顾侧立以待，乃其师也。自舆中出，执手慰劳，且曰：“余已为某方土地，生何事至此？”顾具以告，曰：“此大孝，吾当为汝白之。”良久出曰：“今日神有事，当改期。”遂苏。
　　赵日，隶摄如前，至则神召入，问其父病状，对曰：“骨瘦如柴。”神大怒，趣隶杖之。顾不解，呼冤。未几，内送一纸条出，神见之，色始霁，曰：“汝父设药肆，某年大疫，不索药道，功德甚大，且怜汝孝，可以延寿一纪。”顾谢而出，问旁人：“神何以怒？”曰：“兽中惟豺最瘦，世人多讹作‘柴’。神始闻之，以为比父于兽，故怒。赖幕客辨明，乃免。”
　　署前所见诸人，皆其乡先辈以刑辟死者，一人被缧绁，一人将递解远行。顾不识，问之，曰：“此原任知府某，为其部民所诉，张化为桂林府隍神移牒取之耳。”问：“张公何人？”曰：“余亦忘其名，尝在云南粮储道，今河南巡抚毕公舅氏也。”
　　张名凤孙，字少仪，长洲人，与余同举鸿词科，少时有“张三子”之目。三子者，孝子、君子、才子也。生平多厚德，宜其为神。然冥中不知其名，但以戚党官位相炫耀，毋怪人之好谈显者矣。
　　尸合
　　山东王伦之乱，临清焚杀最惨，男女尸填河，高于岸者数尺。贼既平，启闸纵尸顺流而下，无赖者窃剥其衣，故尸多裸露。忽一女尸，年可十七八，裸仰水面，流至闸侧，左足挂闸而止。俄一男尸，年略相似，裸流而下。甫至闸间，忽跃水而起，与女尸合抱，颈股交压。众以篙拨之，竭力不能开。须臾流去，亦不辨其谁氏子也。
　　葛先生
　　河南汲县李秀才，就馆村落。夕行迷路，远望丛木间灯火，趋之，见一茅舍，隐隐有读书声。叩其门，主人出迎，年四十许，见李延入，自称葛姓，素好读书，厌尘市嚣杂，故隐此僻处。且言其妻在家乏食，为妻母逼嫁，明日将投河，惟君能救，望乞垂援。言之泣下，李唯唯。因就止宿，茵褥精洁。
　　既明，身卧冢上，并无屋舍，李骇极趋归。道遇一妇，衣绿衣，行且泣，临
　　水将自投。李挽止之，询其所以，则葛姓妻也，孀居乏食，父母欲夺其志，故觅死耳。李以去舍不远，邀归，与妪共述其异，养为已女。李年迈已五十馀，忽举一子，视其眉目，酷肖所遇葛姓者。戏以“葛先生”呼之，儿辄舌投其怀。
　　天后
　　林远峰曰：天后圣母，余二十八世祖姑母也，未字而化，灵显最著，海洋舟中，必虔奉之。遇风涛不测，呼之立应。有甲马三，一画冕旒秉圭，一画常服，一画披发跣足仗剑而立。每遇危急，焚冕旒者辄应，焚常服者则无不应，若焚至披发仗剑之幅而犹不应，则舟不可救矣。或风浪晦冥，莫知所向，虔祷呼之，辄有红灯隐现水上。随灯而行，无不获济。
　　或见后立云际挥剑分风，风分南北。船中神座前必设一棍，每见群龙浮海上，则风涛将作，焚字纸羊毛等物，不能下，便令舟中称棍师者焚香请棍，向水面舞一周，龙辄戢尾而下，无敢违者。若炉中香灰无故自起，若线向空而散，则船必不保。
　　余族人之父某，言其幼时逢漳郡官兵征台湾，致祭教场中，某随父往视，见后端坐纛上，貌丰而身甚短。急呼父视之，已不见。
　　阴氏妹
　　吴郡申衙前阴某，有妹才十二岁。时方中秋，家人方共饮，闻比邻妇逆其姑，诟谇声甚厉。妹忽变色起，持刀直入其家，毁其几案，捉妇将刃之。家人奔救，女力甚猛，五六人持之方得脱。挟归问其故，犹拗怒咆哮，厉声曰：“我必杀此妇报其母。”家人强之卧，则鼾睡矣。醒而诘之，惭汗啜泣，不自知其故。
　　虎投河
　　绍兴西乡，溪水甚深。一儿戏溪上，见虎来，儿窜入水，泅而出没，且觇之。虎坐岸上眈视良久，意甚躁急，涎流于吻。忽跃起扑儿，遂堕水中，愤迅腾掷，溪水为沸，数跃数堕，竟不能起。儿获免而虎溺死。
　　武夷君
　　大兴朱竹君学士，督学安微。梦上帝召复武夷君位，先生以文集未成泣辞，帝许之。醒而述其事于贵池令林梦鲤，闻者共异之。后视学闽中，谒武夷君庙，庙内施设位置，与梦中一一物合，心益异焉。任满复命，无疾而终。余按：宋人说，杨文公初生时，遍身紫毛长一尺，自呼武夷君，与竹君先生相似。
　　九华山
　　九华山最著神异。相传明季海公刚峰雨中皮靴登山，同伴告以皮靴乃牛皮所作，是荤非素，不可着也。乃易草履，随众参神。指庙中鼓问神曰：“此亦皮也，宁非荤耶？”言毕，忽霹雳从庙起，将鼓击碎，至今庙鼓无敢用皮，以布代焉。有江南太平人顾翁，生一子一女，皆成立而妻死，块然老鳏。为子娶农家女姜氏，年十七，性仁孝，翁爱之。亡何，翁疾作，而子未归，姜闻呻吟声，禀请延医。翁曰：“我足疾也，但须温暖便差。”姜曰：“果若是，又何难？”乃为翁抱足眠，盖惟知尽孝，不解瓜李嫌者。
　　次春子归，道经妹家，妹以嫂孝告之。不能无疑，而难于发口，乃暮而抱ゎ被于别室，不与姜眠。姜心疑骇，问其夫。夫曰：“汝闻世上有翁媳同眠者乎？”姜始大悟，曰：“吾哀翁老病，实与同眠，此心惟天佛知之耳。”其子笑而不答。
　　一日，闻邻妪鸣锣诵佛声，出问：“何作？”曰：“将朝九华。”姜即附伴同行。焚香跪拜毕，见对山香炉峰悬崖绝壁，问：“彼何名？”老妪曰：“此处名龙口香，心迹不能自明，可质证于鬼神者往焉。”姜闻大喜，执香前往。老衲阻之曰：“予作沙弥至今老矣，未见有敢登者。况娘子纤纤莲步，岂可冒险者？”姜不听，直抵其处，看者心悸。果及半山而堕，众惜其已成齑粉矣。
　　邻妪归，急告其翁，翁怪其谬，曰：“吾媳昨已返舍。”引邻妪入，果见姜瞑目盘膝坐蒲团上。妪等惊曰：“此即活佛，何须更朝九华！”于是齐声念佛而朝拜之。姜始张目而起，共验蒲团，上有“九华山置”四字在焉。共问翁：“汝媳何时还家？”翁曰：“昨闻院中有声，心疑为贼，偕子往视，则飞下吾媳也，目瞑若死，气息奄奄，故抬诸室。问之，则曰：‘媳欲表心迹，故含忿而往，并未虑及生死。不料山高千寻，足软便堕，亦不知何由而归家，”妪乃为翁父子述其事，于是夫妻相抱大哭，远迩惊异。嗣后，朝九华者，先来礼姜云。
　　张稿公
　　张稿公者，滇南总督衙门掌稿吏也，诚朴无私，历任制府多信服之。一夕早起开门，见缢尸高悬，细认为某甲，缘讼事求稿公左袒而本许者，因复闭门静坐，以听外信。及朝暾上，再启门，则缢尸已不见矣，私心窃喜。旁午，忽闻县令出城相验，访死者为谁，则门上缢尸某甲也。始而骇，继而疑，终莫解其故。
　　数月后，遇市上卖菜佣赵某问曰：“某月之晨，君见缢者惊乎？”稿公闻之，招赵入室，款以酒食，问何以知赵曰：“是予负去，安得不知？”稿公曰：“我尔不相识，何故负尸？且负尸甚早，城门栅栏未启，奈何？”赵曰：“予亦不解其故。是日五鼓贩菜，途遇友人，召予来此，曰：‘汝负此尸到某处，必有厚利，胜于贩菜。’予虑城栅未开，友曰：‘无伤，但从我行。’从之，及栅栅开，至城城开。”稿公问：“友人姓名为谁？”曰：“认其人，未问其姓，亦市上交好者也。借去烟插，至今尚未见还。”稿公出百金谢之，嘱勿扬言而别。
　　一日，赵闲步入城隍庙，见十殿中有泥鬼挂烟插，颇似己物，细认不谬，因摘去，且戏曰：“何久假不归耶？”次早在市卖菜，见前遇之友责曰：“似尔为人，极难相与，一烟插之微，何即在大众前笑我？”赵方欲道契阔，问姓字，适呼买菜者又至。一掉头间，其友渺然不见。
　　受私桥
　　临安府张大与李二为莫逆交，李家虽屡空，然赋性不苟，故张重之。一日向张道贫苦，张适有积金数百，因尽出以付李，相约除存本外，瓜分其利。
　　不料数年间，李资本尽丧而归，闭门高卧，绝不见张。张静待之，许久不至，值嫁女期追，因登李门问之。李置若罔闻，张怒，互相争詈，观者如堵。问张，则言李无良；问李，则言张冒骗。两无中据，难定曲直。李哓哓不屈，张愈忿，曰：“汝明日若敢赴城隍庙盟誓摸钱，吾即休矣。”李谩应之，盖邻人信鬼神，相传城隍神最灵，神前熬油锅，置钱其中，理直者手摸不烂，否则必烂，故胁之。
　　明日，张果来追李，李亦不惧，同往至庙，撞钟鼓，陈颠末，然后置铁铛熬沸油，掷一钱于油中，令人手摸。李竟取出而手无恙，于是众咸非张，张亦不能再辩。
　　后李别作生业，数年间满载而归，于是计算张氏本利若干，尽为归楚，亲登其门。张曰：“交已绝矣，义不受金。”李曰：“实借君物，何敢负德，待来世作牛马偿耶？”推让再三，张终不受。于是乡里为之区画，庙前有板桥已朽，请将此金易之以石，并问李曰：“前既昧良，何敢盟誓？”李笑曰：“彼时非敢昧良，实恐一经承认，即须原物，粉骨难偿，故先至庙祷神默佑，待发财时再报答张友，不意神灵如是。”众闻之咸笑曰：“城隍神乃受君私耶！”后桥成无名，因颜其桥曰“受私桥”。
　　曹公梦
　　海阳曹孝廉铨得广西其县，亲友来贺，公欲引疾不赴，曰：“幼年曾作异梦，几时入泮，几时娶婚，几时生子，中举选粤西某县，为穿白甲二将军所害。细记所历，一一皆验，不爽毫发。今所选缺，又恰符合，地多苗蛮，野性莫测，先几之兆，可不趋吉而避凶哉！”于是有言梦不足征者，有以期年半载相机进退劝者，公不得已就道。及抵某县，民淳吏朴，公甚安之。
　　数年后，忽有呈开银厂者，公为转详。奉上檄委公采办，公亲诣厂所，视其开挖。及矿，则见白气二道，宛如长虹，直冲公前。公惊而仆，返馆舍，至夜半竟卒，家人方悟白甲之征。
　　治妖易治人难
　　汉阳令刘某，性方鲠，治祝由科邪教过严，有奸民上控抚军，抚军戒饬之，公抗言抵触，抚军怒曰：“若果才能，有沔阳州某案，若能审办乎？”刘唯唯。先是，沔阳有金桂姐受黄氏聘，及婚期，彩舆迎至家，则两新妇齐出，簪珥服饰，声音体态，无不相肖，因之未敢成礼，仍以两女归金。金父母无从分别，于是两姓均以人妖莫辨诉官，由州至抚，案悬半载，俱未能决，故抚军以之难刘。刘禀请提案至抚军公署候审，并请临审时借用抚军宝印，抚军许之。
　　临期，公唤两女隔别细鞫，并其父母庚甲、产业、陈设，一一盘诘，及核供词，如出一口。公乃唤二女至案前曰：“观汝二人，原是一胞双女，若并断与黄家，恐尔父母不肯。吾令特设一鹊桥在此，能行者断合，否者断离。”乃铺白布如桥，从仪门直接公座，命二女行布上。一辞不能，盈盈泪下一；则欣欣然喜见于面。公叱泪下者，逐出署外，唤喜者登布上。此女如履平地，步至公前。公暗擎院印，从头击下；两旁覆以网，乃现为狐，投之江中，于是案结。抚军大悦，奏升汉阳府知府，从此遐迩歌龙图再出矣。
　　汉阳有茶客携重资归，中途为盗所追，奔至汉川，求救于逆旅主人。主人沉吟至再曰：“诚若是，则此处非君所宜栖，可速投某武孝廉家，庶保无虞。”引至孝廉家。孝廉兄弟为具酒食，扫卧榻，嘱曰：“倘夜间有动作，但安眠，毋轻出视。”客寝矣，兄弟秉烛待盗。盗果踪至，彼此格斗，被孝廉杀其四，余三盗逾垣逃。
　　天明，呼客起，赴县呈报。拒知客出来几，府差早至，将孝廉兄弟锁去，盖黠盗伪作茶客，先以谋财害命连夜赴府击鼓求救，故刘公发差就近将孝廉兄弟拘到问供。孝廉兄弟陈述颠末，请释一人保家。公不许，并下于狱。盗返入孝廉家，将其家口尽杀而逸。及公党，急释之，已无及矣。
　　呜呼！公能断狐，竟不免为盗所卖，岂非治妖易治人难耶！
　　伏波滩义犬
　　伏彼滩，入广之要区，因其地有汉伏波将军庙而名也。某年，有客收债而返，泊其处，船户数人夜操刀直入曰：“汝命当毕于斯，我辈盗也，可出受死，勿令血污船舱，又需涤洗！”客哀求曰：“财物悉送公等，肯俾我全尸而毙，不惟中心无憾，且当以四百金为酬。”盗笑曰：“子所有，尽归吾囊囊，又何从另有四百金？”客曰：“君但知舟中物，岂识其余。”乃出券示之曰：“此项现存某行，执券往索可得。惟我清醒受死，殊难为情，请赐尽醉，裹败席而终，可乎？”盗怜其诚，果与大醉，席卷而绳缚之，抛掷于河。
　　甫溺，有犬跃而从焉，俱顺流傍岸。犬起抓击庙门，僧问为谁，不应；及启关，见犬走入，浑身淋漓，衔僧衣不放，若有所引。随至河边，见裹尸，俱欲散去，犬复作遮拦状。僧喻其意，抬尸至庙。抚之，酒气薰腾，犹有鼻息。解其缚，验席上有齿痕，始知是犬啮断，乃与茶汤而卧。
　　明晨，客醒曰：“盗走水路，我辈从陆告官，当先盗至。”盖度其必执券而往某行也。僧诺，与俱。盗果未至，因告行主人以故，戒勿泄。俄而盗果持券至，主人伪为趋奉，遣客鸣官，遂皆擒获。客偕犬同归，终老于家，不复再出，著《义犬记》。
　　浮海
　　王谦光者，温州府诸生也。家贫，不能自活，客于通洋经纪之家。习见从洋者利不赀，谦光亦累资数十金同往。
　　初至日本，获利数十倍。继又往，人众货多，飓风骤作，飘忽不知所之。见有山处，趋往泊之，触礁石沉舟，溺死过半，缘岸而登者三十余人。山无生产，人迹绝至，虽不葬鱼腹中，难免为山中饿鬼，众皆长恸。昼行夜伏，抬草木之实，聊以充饥。及风雨晦冥，山妖木魁，千奇万怪来侮狎人，死者又十之七八。
　　一日，走入空谷中，有石窟如室，可蔽风雨。傍有草，甚香，掘其根食之，饥渴顿已，神气清爽。识者曰：“此人参也。”如是者三月余，诸人皆食此草，相视，各见颜色光彩如孩童时。
　　常登山望海。忽有小艇数十，见人在山，泊舟来问，知是中国人，逐载以往，皆朝鲜徼外之巡拦也。闻之国王，蒙召见，问及履历，谦光云系生员，王笑曰：“道不行，乘桴浮于海耶！”因以“浮海”为题，命谦光赋之。谦光援笔而就，曰：“久困经生业，乘槎学使星。不因风浪险，那得到王庭。”王善之，馆待如礼，尝得召见，屡启王欲归之意。又三年，始具舟盗，送谦光并及诸人回家，王赐甚厚。谦光在彼国见诸臣僚，赋诗高会，无不招致，临行赆饯颇多。
　　及至家，计五年余矣。先是，谦光在朝鲜时，一夕梦至其家，见僧数甚众，设资冥道场，其妻哭甚哀，有子衰以临，谦光亦哭而寤。因思，数年不归，家人疑死设荐固也，但我无子，巍然衰者为何，诚梦境之不可解也，但为酸鼻而已。又年余抵家，几筵俨然，衰旁设，夫妇相持悲喜。询其妻，作佛事招魂，正梦回之夕。又问：“衰为何人之服？”云：“房侄入继之服也。”因言梦回时，亦曾见之，更为惨然。
　　刑天国
　　谦光又云：曾飘至一岛，男女千人，皆肥短无头，以两乳作眼，闪闪欲动；以脐作口，取食物至前，吸而啖之；声啾啾不可辨。见谦光有头，群相惊诧，男女逼而视之，脐中各伸一舌，长三寸许，争舐谦光。谦光奔至山顶，与其众抛石子击之，其人始散。识者曰：“此《山海经》所载刑天氏也，为禹所诛，其尸不坏，能持干戚而舞。”
　　余按颜师古《等慈寺碑》作“形天氏”，则今所称刑天者，恐是传写之讹。又：徐应秋《谈荟》载：无头人织草履，盖战亡之卒，归而如生，妻子以饮食纳其喉管中。如欲食则书一“饥”字；不食则书一“饱”字。如此二十年才死。又将军贾雍被斩，持头而归，立营帐外问：“有头佳乎？无头佳乎？”帐中人应曰：“有头佳。”雍曰：“不然，无头亦佳。”此亦刑天之类欤？
　　万年松
　　广东香山县凤凰山有万年松数株，西洋人架梯取之，其松忽上忽下，随梯转移。洋人怒，用鸟枪击之，连发数十枪，卒不能得。松至今青葱如故。
　　虹桥板
　　福建武夷山大藏峰山洞中凹处有大木千百条，横斜架立，千乃年不朽不落，色如陈楠。朱文公云：是尧时居民所栖避洪水处，后水退而木存。然木状非受过釜斤者，山洞罗列群水，如民间开木行者然。山下滩水湍急，舟不能泊。余至武夷亲见之。后到杭州，又见孙景高家藏虹桥板一片，木微香，肌纹细润，梁山舟侍讲镌诗其上。
　　天上过船
　　乾隆五十年五月十四日，风雷大作，仪征县江边一客船被风吹至空中，落在洪泽湖沙滩上。舟中米客六人及器物盘碗俱丝毫无损。但据扬州人云，是日亲见有一船从云中过去，初意犹以为大鸟也。
　　●卷二
　　鬼状
　　河南祥符县最繁剧，凡各州县申解院司案件，有覆审者，多委办焉。自理词讼，虽常接受，而示审无期，反致沉搁。
　　令尹鲍公，勤于堂事。一夕，收呈状若干，未及细阅，即交幕友批发。次日，幕友问公曰：“某处命案，可往验否？”公曰：“未见呈禀，安得有此？”索状观之，则是谋杀亲夫状也。内载奸夫姓名，自称双瞽某，被杀某处，屈指计之，隔十六年矣。公愕然曰：“案悬十六年，事颇怪。”因将各呈俱为批发，独压其呈不发。
　　逢收呈曰，又亲点名过堂，并无瞽者。及晚查阅，则前瞽者呈又在内矣。公问书役：“役辈可识刘顺否？”或答曰：“有，其人现充臬司厨役。”公赴司请拘凶犯，臬司交公带讯，供认不讳。
　　先是，刘顺本属无赖，在城外河口以驮人渡河为生。值瞽者夫妻同行，见其妻有姿，遂萌恶念，于负渡时即戏挑之曰：“娘子嫁一瞽者、殊非终身了局，倘不予嫌，愿同白首。”其妻心动，共给瞽者憩树间，解裹足布勒死，挖坑埋之，遂成夫妇。伪作逃荒者至外县雇佃于巨绅家，遂学烹任，颇有所积。乃挈妻入汴城，充臬司厨役。
　　公廉得真情，即往掘验，尸未朽，伤痕宛然。于是，刘夫妇皆伏诛。
　　驱狐四字
　　周公世亻巽宰虞城时，有耿家庄刘化民家患狐，百法驱禳无效，因诉于公，牒移城隍。公从其请，狐在空中喝曰：“汝求城隍，城隍奈我何？”祟之益甚。公谓神且莫制，殊难为力，其友沈松涛曰：“予在息县，有巨绅某之子甫毕姻，迫于父严，恐恋新婚，促令从师远读，且督责曰：‘无故不得擅归。’其子绸缪燕尔，未免妄想。一日独坐书斋，见隔墙有美人露半身，秋波流注，挑之，微笑而下。方欲移几梯接，又见墙上立金甲神，手执红旗二杆，一书“右户”，一书“右夜”，向女招，女杳然遂灭。今试写四字在纸上，试之何如？”因裁黄纸二方，研朱砂书之，令刘持归贴户牖间。是夜狐来，果却步而言曰：“户夜神在此，今且让汝，三年后当再来。”从此寂然。周旋即升去，不知其后若何。
　　其时内幕蒋生知此情节，闻绍兴桂林庵有三尼亦被妖缠，蒋乃教以用朱砂如法书“右户”、“右夜”四字，贴其楼。窗无风自启，楼上狐扒窜一夜，声如铁甲，至曙始息，狐尽逃去。
　　余按四字平平，不能出于何典，乃能降狐如是，故志之。
　　女鬼守财待婿
　　安阳县杨某，开客店，有女适汤阴县邓某，负贩家贫。杨妻杜氏常以钱物周给之。杨蓄白金数十两，扃椟中，妇思窃少许与婿作资斧，而未得间。
　　一日，邻人招杨饮，妇间夫出，因启椟，历试数钥，锁始开；取金才出，杨遽归。妇仓卒纳金怀中，闭椟阖锁而起。然金在手，无处藏匿，往埋后苑土中。杨夜启椟，不见金，知为妇窃，疑其赠与所私，诟署百端。妇忿极，俟夫熟睡缢死。死后鬼常作祟。杨不能安其居，乃卖屋远徙。
　　先是，妇未死时，邓已携妻往湖北依其叔。叔业酱坊，六旬余无子，见侄大喜，认为己子，自是邓夫妇身登乐土矣。数年后，杨女思其父母，倩夫往探。邓ゎ被往，则故宅依然，而主人非矣。日已昏暮，邓行倦，欲宿其家。主人辞曰：“客房已满，无下榻处，惟后堂两楹，相传有鬼，能祟行旅，至今扃闭，无人歇宿。”邓云：“此屋旧属予岳家，乃予熟游地，何曾有鬼？纵有鬼，暂歇一宿，谅也无碍。”主人从之，移灯启户，设床扫尘，邓展衾解屦，和衣堰息。
　　夜将半，闻堂西角嘤嘤哭声，急起视之，一女鬼披发垢面，倾身来扑。邓跣足急走，幸堂中设一方几，借以障身，鬼东人西，鬼南人北，骇极欲号，而口不能出声。见庭中月白如昼，奔立月光中。鬼追至，不敢犯，惟两目耽眈注视而已。月移一寸，人退立一寸，鬼近一寸，月移一尺，人退立一尺，鬼逼近一尺；月上庭墙，邓负墙立。
　　须臾，月移至膝，鬼蹲身来曳其足。邓叹曰：“不意邓某乃死于此！”鬼闻语遽释手曰：“汝为谁？”曰：“我汤阴邓某。”鬼曰：“是吾婿也，胡不早言，几误杀汝？”因告以身死原由，及埋金处。曰：“趁天未晓，无人知，速取金去。我所以作祟者，守此财以待汝耳。今日心事已了，予亦不复作祟矣。”仍趋堂西角而灭。邓往掘地，果得金。携归，因益营运，家小丰焉。
　　僵尸食人血
　　吴江刘秀才某，授徒于元和县蒋家，清明时，假归扫墓，事毕，将复进馆，谓妻曰：“予来日往某处访友，然后下船到阊门，汝须早起作炊。”妇如言，鸡鸣起身料理。刘乡居，其屋背山面河，妇淅米于河，撷蔬于圃，事事齐备，天已明而夫不起。入室催促，频呼不应，揭帐视之，见其夫横卧床上，颈上无头，又无血迹。大骇，呼邻里来看。群疑妇有奸杀夫，鸣之官。官至检验，命暂收殓，拘妇拷询，卒无实情，置妇狱中，累月不决。
　　后邻人上山采樵，见废冢中有棺暴露，棺木完固，而棺盖微启，疑为人窃发。呼众启视，见尸面色如生，白毛遍体，两手抱一人头。审视，识为刘秀才，乃诉官验尸。官命取首，首为尸物紧捧，数人之力，挽不能开。官命爷斫僵尸之臂，鲜血淋漓，而刘某之头反无血矣，盖尽为僵尸所吸也。官命焚其尸，出妇狱中，案乃结。
　　鼠鬼
　　汉阳崔某，家素丰，选云南知县，携家到任，留一老仆守门，自厅以后，俱封锁而去。数年后，罢官旋里，居才数日，家人群告佛楼上每夜有怪。崔素胆壮，移床宿楼下，思觇其异。
　　漏初下，灭烛就枕，即闻楼上拍案声、捶椅声、绕楼行走声，又如官府出门皂役拖板子声。少顷，渐次下楼，降梯一级，又如椎击梯板声。崔骇极，拍床大叫，又如人复曳椎上楼声。家人毕集，以火上楼烛之，虚无一物，益信以为非妖即鬼。延巫觋祈祷不灵，一邑哄传崔家有鬼。
　　崔蓄梨园一部，内有胆大者数人，思一睹鬼状，乃入夜涂面易服，一人扮伏魔帝君，一人扮周将军侍立，燃烛以待。忽一鼠自神龛顶上窜下，尾大如棒椎，二人急下追捕。鼠因尾大，身体迟滞，顷刻就缚。细视其尾，乃灰尘凝结，重可数斤，不知其故。崔恍然悟曰：“昔年此鼠窃食灯油，予自后潜捉其尾，鼠力窜脱去，尾则尽褪，膏血沾身。灰尘日积月累，致作此状，曳地作声。笑数月来祈祷纷纭，空见鬼也。”
　　鳖精
　　吴县孙香泉女，适同县某生。女偶食鳖得怪疾：喜则明妆艳服，笑舞百出；怒则抛盆掷碗，诟詈不情。或二三日不食，或一食可兼数人之膳，日渐羸。
　　女为祖母所钟爱，因迎归养病，禳祷医药无验。数日后，病辄一止，止时即如平时。家人问病状，女云：“初见一皂巾绿袍人向予脸嘘气，即身不自主。其一切语言举动，皆绿袍人所为。”问：“食兼数人何也？”曰：“非我食也。一绀衣人暨两皂衣人向绿衣人索食，借予饮啖以飨之。绿衣人临去，必伸长其颈，舌三舐，足三踊，不知何故。”
　　时香泉客河南毕中丞幕中，家遣急足，以女病告之。孙即束装归，携女避元妙观蓑衣真人殿中。祟如故。孙思载女远出，或可避之，赁船欲往扬州。无锡顾晴沙观察与孙友善，闻其事，迎至家中，怪亦随往。观察肃容庄论，冀以正理压服之。女掩耳曰：“腐气迂儒之谈，勿污吾耳！”“因口吐白金一小锭、细珠数粒示观察云：“此绿袍人聘我礼也，约月望来娶。”孙恐女为怪祟死，急偕女解维遄发。
　　将抵镇江，女忽云：“彼若往扬州，我辈畏江神奇老爷，不能渡江，奈何？”徐云：“我有计矣，不必待望日，即于此时娶之可也。”女旋即偃卧呼号，腹痛欲绝。孙恐女即死，许其返棹旋里，女腹痛顿止。至望日，家人惶惧，恐女有不测，而女故无恙。
　　孙因札致毕中丞，为代请龙虎山张真人除怪。真人得书，遣邹法官至。设坛作法三昼夜而女病痊。孙问：“是何怪？”法官云：“绿袍者鳖，绀衣者虾，皂衣者龟，窟在石湖湖心亭下。因汝婿家杀其子孙太多，故率其类来报仇。适遣六丁尽已拘去，汝女无患矣。”予按江神名奇相，见《博物志》。
　　雷异
　　金坛瓜渚有某者，其子幼时与某姓为婚。未几某卒，妻矢志抚孤，屡遭饥馑。子既长，不能行娶礼，遂嘱媒氏辞婚，令别择婿。某夫妇询之女，女志坚不夺，媒复命，母子计无所出。
　　居久之，母呼其子曰：“吾十数年来，饥寒交迫，不萌他念者，望汝成立室家，为尔父延一线也。今茕茕相守，虽百年何济。余昨已议改醮某姓，得金若干为汝娶妇，若干偿宿逋。今金俱在床头，汝可视之。”子噤不能出一语。母泣曰：“速诣媒氏言之，余坐待汝夫妇成礼然后去。”子泣不应，母促之再三乃往。时邻左博场有群匪窃听，乘某子夜出，穴壁偷金去。母晨起失金，遂自缢。
　　越宿，子偕媒来，启户不见其母，怪之，使媒坐客舍而已入内，见母已死，痛极亦缢。媒怪其久不出，呼之无应者，窥其寝，母子俱悬梁死，骇极而号。邻众毕集，咸不解其故。媒因奔告女之父母，女闻之亦缢。时方隆冬，天忽阴晦，雷电交作，震死搏徒七人，某子某女俱索断而苏，惟某母救亦不醒。
　　一时闻其事者相与叹曰：“贞烈节孝，三事萃于一门，而一时俱死非其命，若无人为之伸理，雷为之伸者，斯亦奇矣！至于苏男女二人，使之完娶，而节母则听其悠悠不返，所以曲全之者又如此，谁谓雷无知耶？”
　　纪曹孝廉梦
　　孝廉曹君履青，弱冠时，冬月染疾，困卧五六日。一日，梦在治西横街，有在后呼其姓名者，回睨，不相识，叩之，则曰：“奉府君召。”问：“何事干涉？”曰：“往自知耳。”适族伯用章至，向公人缓颊云：“我同侄往何如？”公人颔之。曹于路问公人云：“近闻城隍非杨公，谁为摄篆？”曰：“东汉袁公也。”遂别去。用章履青同行，步履迅疾，街衢月色甚皎，但觉阴气中人，两旁屋宇门户俱掩，门杨楣上各树楮锭一二串，数里中所见无异。
　　俄达一旷野，遥望高垣如城，正南有双扉。用章叩之，内无人应声。启扉入，命向东廊行。少前，用章不知所在。觉力倦，欲稍憩，徙倚一门首，见室前有十数人，或绳系足，或索拴颈，坐立不等；室后半皆羊豕，不得已，坐槛外。忽诸囚咸伸一手出户如索物状，诸羊豕俱来嗅衣啮足，曹甚窘怖，旁有人呼云：“勿无礼！所需当即见付。”
　　末几，公人传讯，出票相示，方恍然知为前身，且曰：“君父子为人作券中，其人负心，今屈来一证耳，毋惧也。”至署门，有吏捧册来，词色间似索规例。前一人又曰：“有，有，迟日取诸我家。”遂止。忽有人短衣跣足，左右望如探访公事者，官吏挥吒之，遽闪避。但见壁上如黑烟一片，缕缕散去。
　　俄闻内升座讯供，用刑拷掠，声甚厉。少顷，有人出外云：“勿须到案，某吐情实矣。”见内牵出一囚：发蓬松覆额，一手着膺，一手抚背，胸口索贯其中，并缚前后手，疲惫斜行，意即捕囚也。署前各散，寂无人踪，探首窥内，厅堂三楹，两廊肩舆牌棍仪仗，悉如人世衙署。进数武，母舅周子坚已先在，曰：“甥来作证耶？”因相劳苦，盖翁即宿世债主云。时翁之仲兄方死，语次及之，翁泫然曰：“亦在此，我不忍见也。”
　　正叙语间，前吏来曰：“请回已久，何尚滞此？”随之出署，前见一大池，垣周四围。池中一径，石片相接，履之兀兀有声。蓦然堕水，水如涡旋，旋转甚疾，心甚惶迫。忽见岸上莲灯万柄闪烁照耀，往来不定。其行甚速，灯亦渐远，陡然搁浅，一无所见。视之：乃治后玉带河滨也，月光西坠，谯楼五鼓矣。相扶上岸，送周翁出北门，已仍向西返舍。豁然而醒，身卧床上，望月影，听更声，一一如梦。自是病痊。
　　缢鬼畏魄字
　　濑江有二士相友善，甲年长而性凝重，乙妻呼甲以伯，相见如家人。俄乙妻死，续娶少艾，甲以嫌不往，踪迹久疏。
　　一日暮雨，避宿茶亭，距乙家二里许，忽见乙前妻至，甲心动色变。乙妻曰：“伯无惧，妾方有求于伯。吾夫后娶者勤于家事，善抚妾子女，今日微反目，有缢鬼知之，将令投缳。此人若死，吾家荡然矣。祈一往救吾夫。”甲曰：“吾非师巫，往何能驱鬼？汝在冥中，反不能禁耶？”乙妻曰：“是恶戾之气，妾焉敢敌？须伯一往。”甲不得已随之。
　　行至门，门已闭矣，乙妻已从旁隙入启户，不知何时已燃灯矣，移一椅至中庭告甲曰：“伯坐此，有丽人来假道者，即缢鬼也，坚坐勿动，彼自不敢前，妾当在座后视之。”少顷，果见一女手执红帕含笑婉言曰：“妾有事欲前，盍少退？”甲不应，女乃却退。乙妻曰：“彼去当复来，来则意态甚恶，伯勿怖也。”须臾女至曰：“君胡不避？”甲仍不睬。女忽披发巽血突至甲前，甲厉声吒之，鬼亦灭。乙妻曰：“惜哉！伯勿呼，但以左手两指写一‘魄’字，指之入地，彼一入，不能出矣。今虽暂灭，彼必暗往吾家，伯可急叩吾夫寝门。”
　　甲如言，乙从梦中辨其声，曰：“兄何暮夜至此？”曰：“君勿问我，且问尊嫂安在？”乙绕床扪之不见，急启门呼甲入。烛之，乃悬于床后，共解其缢，灌以汤，徐徐而苏。乙问妻：“何苦寻死？”妻曰：“吾初不知，恍惚有妇人邀我至园中，寻玩片时，见若有圆窗者，令我引领望之。我头入窗，遂不能出。”甲因具道所遇，而乙前妻查无迹矣。江西堪舆陆在田与甲善，言其事。
　　蔡哑子
　　常州有生而不能言者，蔡姓，逸其名，世居郡北青山庄，家贫行乞，人皆呼为“蔡哑子”。哑子无他技，诸乞儿莫善也，独有许道士待之厚。久之，许道士死于朱家村，尸有重伤，许氏鸣朱某于官，煅炼成狱，拟大辟。或曰：“朱某实毙之，罪诚当。”或曰：“恐有冤。”然莫知的耗。
　　一日，蔡哑子至朱家村，村人曰：“哑子来，与尔食。”蔡哑子忽张目大言曰：“我为朱氏雪冤而来，勿暇食也。”村中老幼惊骇。时朱氏以许道士一案家产荡然，计无所出，谓哑子曰：“事关人命，汝无戏言。”哑子曰：“到官我自能白之。”于是，朱氏族众及邻保数百人共拉哑子入城。
　　太守李公适坐堂皇，诘讯哑子，哑子曰：“杀人者许雨公也，与朱某何与？”历言情事凿凿，因即签拘许雨公。雨公方与朋辈避暑瓜棚赌钱，拘至，一讯而服，立出朱某于狱。初，雨公与朱某争客行不遂，故设计拉许道士于僻所殴毙之，舆尸朱某门，事甚秘然独不避蔡哑子者，以其生而不能言也。朱某感其再生之德，往乞队中作谢。诸乞儿曰：“噫！哑子死矣。”盖即朱某出狱之日云。
　　珠泾纪事
　　嘉兴珠泾地濒湖。有童年十三岁，跨牛背，缰绳拴于腰，饮牛于湖。牛入水渐深，没及童足。久许，牛忽惊走，童颠堕水。岸上人恍见有物排浪吞童。牛奔上岸，绳尾拽起一鲇鱼，形如小舟。群哗然。始知牛初为鱼所啮，负痛而奔；奔太速，童遂堕；而童与牛绳相系，鱼虽饵童，而绳不得脱，因为牛曳出，如鱼人之钓者。众操刀斫鱼，冀童尚可救。及童出，气已绝，而衣服发肤毫无所损。脔鱼肉称之，得三百八十余斤。封君朱绪三自吴门归述其事，云乾隆五十四年七月十一日。
　　叶氏姊
　　叶星槎别驾之姊适张氏，婚未四十日而寡，无子，归守节于母家，别驾为请旌于朝。乾隆己酉，姊年七十二矣。偶秋日游园中，忽冷风如箭，直射其心，卧床医药罔效，而食量顿增。素持长斋，病后大索荤腥，且能兼数人之食。终日向空絮语，两手作支吾拒抵之状。颐颊间时有伤痕，彻夜呼号，侍婢皆不得眠，惟别驾在坐，则安睡片时。如是数月，医者莫能名其病。
　　别驾乘其神气稍清时，询以终日喃喃与谁共语，所患何处痛痒而呼号不止？姊初不答，强问之，乃长叹曰：“前世孽也。彼日我游园时，忽阴风吹来，毛发惧悚，急归房中。见一短小妇人，面丑而麻，着白布单衣，浑身补缀，携两小男，亦丑恶蓝褛相随。妇呼我曰夫，儿呼我曰爷。我前生乃男子也，江西人，姓顾，饶于财，妇为我妻，两男皆我子。我嫌妇丑，鸩杀之，并鸩二子，而连娶二美妇，以天年终。妇沉冤百年，索我不得。上年遇张得新，得新前世与渠有瓜葛亲，乃告我在此处，并引之至园；又以室有乩坛，不得入内，匿园中者半年；今始相遇，要我偿命。我亦恍然觉前生杀妻杀子实皆有之，犹忆身死后阎罗王以我生前有罪须审，但怨主未至，且罚作女身而使早寡。皆了了于心目间，悔之无及。彼母子三人者日披我颊，扼我喉，使我不得一息平安。食非我食，而我不自知饱；呼非我呼，而我不能禁声。其苦甚矣！惟弟在侧，则三鬼潜匿；若他人，皆不畏也。所以隐忍不言者，以事太怪而又可丑，今不得不以实告。弟须为我传说于世，使知因果显应，虽隔世不相宽假，虽今佛斋僧，丝毫无益也。”言毕，泣数行下。所谓张得新者，乃叶之老仆，死已多年者也。
　　别驾闻之骇然，向空喝曰：“冤冤相报，理所固然。然汝辈果含冤，何不索报于前世未死之时，而容其以天年终？又何不索于既死之后，而容其再转人身，迟至七十馀年之久？太觉糊涂非情理！且冤仇宜解不宜结，我为尔延高僧，超度三人早投人生如何？”姊摇头曰：“渠说不愿，只需两件衣服上身便好。”叶即制大小纸衣三袭。
　　方持入户，姊欣然起坐床前，两手尽力扯擗，云：“我妻穿一件白布衫，破烂不堪，纯以断线缝补，解之不开。我为尽力撕之，才得脱体。今甫换新衣，便觉容貌渐渐可观，虽丑亦像人矣。”其实纸衣犹在桌上未焚，乃谓三鬼已着于身也。
　　别驾又喝曰：“衣既易，可速去！”姐呢喃片刻云：“渠尚要黄金数锭、白银一千两。”别驾有难色，姊曰：“勿难，只佛草数茎，锡锞一千耳。”佛草者，麦草也。于是眷属辈群取麦草，朗宣佛号而断之。麦草中间有零星颗粒坠地，姊曰：“是绝好珍珠，何可抛弃？”皆令拾起。顷刻，得草数百茎，姊呼曰：“止，渠等嫌重不能胜矣，宜更与一包袱。”乃剪纸为袱，并锡锞一千焚于床前，姊即瞑目鼾睡，别驾出见客。
　　逾数时，姊醒，询以怨鬼去否？曰：“去矣，要我亲送出大门。”问：“鬼得衣物喜否？”曰：“不喜，亦不谢，但云着此衣可出去见官府矣。我送渠转入门时，弟方送郑六爷出，我避于门侧，弟不看见我耶？”郑六爷者，别驾所见之客，内室所不知者也，群相骇异。自是相安眠，不复索饮食。
　　未三日，忽呼曰：“二奶奶来矣！”又呼曰：“三奶奶来矣！”呓语相寒温，或笑或泣，刺刺不休。询之则云：“此二妇乃我前生继娶之两室也，阴司以大奶奶事要质审，故将二妇囚闭已久，不得托生。今大奶奶得我衣财，向各衙门告准，放出两妇质讯，故先来相看。”且云：“明日当赴城隍处听审，我其休矣！”呜咽不自胜。
　　至夜三鼓，呼号甚惨，迟明，称右股痛甚，视之，一片红肿，若受杖者。次日复呼足股痛，继呼足踝痛，皆红肿溃烂，流血淋漓，委顿特甚。潜语别驾云：“我事本无可辨，到案即一一承认，乃既两次受杖，复一次受夹，而案终不结，奈何？”自是遂不能言，又十馀日方死。此乾隆庚戊年二月中事，别驾亲言之。
　　牟尼泥
　　进土汤聘为诸生时，家贫甚，奉母以居。忽病且死，鬼卒数人拘之到东岳。聘哀吁曰：“老母在堂，无人侍养，聘死则母不得独生，且读书未获显亲扬名，乌可即死？望帝怜而假之年。”东岳帝曰：“汝命止秀才，寿亦终此。冥法森严，不能徇汝意，加增功名寿算也。”聘扳案哀号，声彻堂阶。帝曰：“既是儒家弟子，送孔圣人裁夺。”命鬼卒押至宣圣处。宣圣曰：“生死隶东岳，功名隶文昌，我不与焉。”
　　回时路遇普门大士，哀诉求生，大士曰：“孝思也，盍允之以劝世。”鬼卒曰：“彼死数日，尸腐矣，奈何？”大士命善才往西天取牟尼泥补完其尸，善才往。
　　越三日，裹取牟尼泥来，泥色若ヤ檀，其香不散。因与善才同至家，而尸果腐烂，蝇蚋嘬于外，虫蛆攻其中。见一灯莹然，老母垂涕。是时死既七日，尚无以为殓也。善才以泥围尸三匝，须臾，臭秽渐息，蝇蚋四散，虫蛆亦去，腐烂者完好如常，遂有生气。善才令聘魂归其中，从口入，曰：“我返报大士去矣。”尸即蠕动。
　　聘张目见母在旁涕泣，亦呜咽不禁。母惊而狂叫，邻人咸集，聘已起坐，曰：“母勿怖，男再生矣。”因备言遇大士得再生之故，曰：“男本无功名，命限已尽，力求报父母恩。大士命持贪淫荤酒诸戒，与我功名寿算。男惟不能断酒，余俱如所戒。大士许男成进士，但命无禄位，戒勿仕而已。”复顾母曰：“勿怖恐，男实再生也。”后聘举戊戌进士，就真定县令，卒于官。
　　獭怪
　　郭生者，吴郡名家子，弱冠未娶。一夕读书，有好女子到其家，与之狎。自是过午辄至，不意为生妹窥见，告其父。父疑生有私呢妮因之为婚。
　　及新妇入房启帐，见好女子在焉，大惊走避，举家哗然。逐之，其女子无惧色，反毅然责生曰：“我与若十年夙姻，奈何恋新婚而逐我耶？”家人求祷于法师施亮生，起醮坛作法，敕王、朱二天君持剑击生。即奔突大呼，良久乃定，瞪目曰：“妖见神将下击，伏我脚下，被神将斫百余创，破颅而遁，殆即死矣。”怪果绝，郭生亦无恙。
　　居无何，郭生家七口同日仆地死，后求法师来作法，仆地中一人忽立而骂曰：“吾翁已千岁，郭家杀之，吾必灭郭氏！”中又一人攘臂起曰：“子识我为上方君乎？彼女子是千年水獭，颇饶功行，与郭氏子有缘，为汝所杀。今其子孙诉于我，我来与之伸冤。汝之法无奈我何。”
　　法师正惶惑间，忽死者皆苏，人问其故，曰：“昨见五鬼甚悍，拉我们至一窟中，见群怪舁一死獭，身被百创，头颅粉碎。众妖缟索发丧，吊者皆鳞介之属。闻相聚商量，议倚贵神为援，赂献珠宝无算。贵神者，即上方君。上方君贪其贿，面许之，群孽得贵神援，欲悉族类与法师相抗。忽闻空中万马奔腾声，有金甲神腾空而下，曳铁链数十百条，围缚群孽而去，故我们依旧得活。”从此郭氏平安。
　　天蓬尺
　　朱生某，临试日至较士馆门，腹痛甚，广文引验，主司放妇。及抵家，腹中隐隐作人语曰：“我为姚洙，金陵人，明初为偏将，隶魏国公子麾下。魏公子，即朱生三世前身也。主帅与我千人剿山贼，深入被围。艳我妻潘氏，求援不发。我与千人死伤殆尽，生还者不数人。因强纳我妻，不从，自经而死。欲报已久，故来索命。”家人诘之曰：“彼时何不即报，乃迟数百年始报耶？”曰：“彼为元戎，忠且勇，宿根甚厚，故不得报。及再世则为高僧，至三世则为显官，有实政，又不得报；即今生，彼亦有科名，尚不得报。今彼一言而杀三命，禄位已削，方得报之也。”问：“杀三命者何事？”曰：“渠某月日错告某为盗，并其妻、弟俱死，非杀三命耶？”先是朱生被窃，心疑是邻人张某所偷，告官究治，以形迹可疑，真赃不获，张与妻及其弟拖累而死，事实有之。
　　时同邑有周生者，学法治鬼怪颇验，闻之往候。朱生有惧色，腹中不作声。周生出，复大言曰：“我岂畏若耶！我畏其天蓬尺耳！”询之周生，果持之袖中也。
　　又有行脚僧西莲者候朱，见朱痛楚状，乃口诵其咒，腹中曰：“师德行人，乃诵咒禁我耶！”西莲曰：“我与汝解冤，何为禁汝？”腹中曰：“若欲解冤，须诵《法华经》。师所持咒是《秽迹金刚咒》，命恶神强禁我，我岂服哉！”西莲曰：“我即起道场诵《法华经》，能解仇释宿冤乎？”腹中唯唯，又要冥镪若干锭，立券约，书中保，曰：“依我，我即舍之去。但我贵者，当从口中出，诸跟随者从后窍出。”朱生遂呕痰斗许，下溲数日，而声遂息。
　　越数日，腹中复言曰：“我之仇已解，奈死贼围者又甚众，渠等不肯释，奈何？”于是闻千百人喧阗腹中。朱行患苦，不堪而逝。
　　撮土避贼
　　江州医生万君谟，业甚精，远近就医者络绎，君谟皆尽心疗之，绝不计其有无酬谢也，甚有贫者款之于家，病愈而遣之。
　　一日，有道人款门求医，万诊之曰：“师病痞膈，服药数十剂，可以平复。”道人曰：“来自庐山，奈往返何？”因留治之。月余果瘳。崇帧末年间事也。其时流寇猖獗，所在患其突至，君谟忧之，道人曰：“公有力可徙避之乎？”君谟曰：“糊口之外，毫无长物资生，且无别业栖托，奈何？”临行，道人令君谟取土斗许咒之，命藏于功德堂中，晨夕焚香。猝有贼至，取升许土撒前后门，闭户不出，只吃炒米，不举火食，度贼退后乃出。
　　贼入城数次，及官兵至，俱用此法，绝无所损。邻人有回视者云：“但见云雾而已。”及土用完，世已太平。
　　沙弥思老虎
　　五台山某禅师收一沙弥，年甫三岁。五台山最高，师徒在山顶修行，从不一下山。后十余年，神师同弟子下山，沙弥见牛马鸡犬，皆不识也，师因指而告之曰：“此牛也，可以耕田；此马也，可以骑；此鸡、犬也，可以报晓，可以守门。”沙弥唯唯。少顷，一少年女子走过，沙弥惊问：“此又是何物？”师虑其动心，正色告之曰：“此名老虎，人近之者，必遭咬死，尸骨无存。”沙弥唯唯。
　　晚间上山，师问：“汝今日在山下所见之物，可有心上思想他的否？”曰：“一切物都不想，只想那吃人的老虎，心上总觉舍他不得。”
　　子不语娘娘
　　固安乡人刘瑞，贩鸡为生，年二十，颇有姿貌。一日，驱十余鸡往城中贩卖，将近城门，见一女子容态绝世，呼曰：“刘郎来耶，请坐石上，与郎有言。我仙人也，与郎有缘，故坐此等君。君不须惊怕，决不害君，且有益于君，但可惜前缘止有三年耳。君此去卖鸡，必遇一人全买，可以扫担而空，钱可得八千四百文。”刘唯唯前行，心终恐惧。
　　及至城中卖鸡，果如所言。心愈惊疑，以为鬼魅，思避之，乃绕道从别路归家，则此女已坐其家中矣，笑曰：“前缘早定，岂君所能避耶？”刘不得已，竟与成亲，宛然人也。
　　及旦，谓刘曰：“住房太小，我住不惯，须改造数间。”刘曰：“我但有鸡价八千，何能造屋？”女曰：“君不须虑及于此。我知此房地主亦非君产，是君叔刘癞子地乎？”曰：“然。”曰：“此时癞子在赌钱场上输了二千五百文，君速往，他必向君借银，君如数与之，地可得也。”刘往赌钱处，果见乃叔被人索赌债捆缚树上，见刘瑞，喜不自胜，曰：“侄肯为我还赌钱，我情愿将房地立契奉赠。”刘与钱，立契而归。女在其屋旁添造楼三间，颇为宏敞，顷刻家伙俱全，亦不知其何从来也。
　　乡邻闻之，争来请见。刘归问女：“可使得否？”女曰：“何妨一见，但乡邻中有王五者，素行不端，我恶其人，叫他不必来。”刘告以王，王不肯，曰：“众邻皆见，何独外我？”遂与群邻一哄而入。群邻齐作揖，呼嫂问安，女答礼回问，颜甚温和。王五笑曰：“阿嫂昨宵受用否？”女骂曰：“我早知汝积恶种种，原不许汝来，还敢如此撒野！”厉声喝曰：“捆起来！”王五双手反接跪矣。又喝曰：“掌嘴！”王五自己披颊不已。于是众邻齐跪，代为讨饶。女曰：“看诸邻面上，叉他出去！”王五踉跄倒爬而出，嗣后远逃，不敢再住村中。女为刘生一子，眉目清秀，端重寡言，刘家业小康，不复贩鸡矣。
　　一日，女忽置酒，抱其儿置刘怀中而痛哭不已，刘惊问，故，曰：“郎不记我从前三年缘满之说乎？今三年矣！天定之数，丝毫不爽，不能多也。但我去后，君不妨续娶，嘱后妻善抚我儿，须知我常常要来看儿。我能见人，人不能见我也。”刘闻之大恸。
　　女起身径行，刘牵其衣曰：“我因卿来之后，家业小康，今卿去后，我何以为生？”女曰：“所虑甚是，我亦思量到此。”乃袖中出一木偶，长寸馀，赠刘曰：“此人姓子，名不语，服事我之婢也，能知过去未来之事。君打扫一楼供养之，诸生意事可请教而行。”刘惊曰：“子不语，得非是怪乎？”曰：“然。”刘曰：“怪可供养乎？”女曰：“我亦怪也，君何以与我为夫妻耶？君须知万类不齐，有人类而不如怪者，有怪类而贤于人者，不可执一论也。但此婢貌最丑怪，故我以，子不语，名之，不肯与人相见，但供养楼中，听其声响可也。”
　　刘从之，置木偶于楼中，供以香烛。呼“子不语娘娘”，则应声如响，举家闻其声，不见其形也。有酒食送楼上，盘盘皆空，但闻哺啜之声。踏梯脚迹，弓鞋甚小。女临去时，犹与刘抱卧三昼夜，早起抚之，渺然不见，窗户不开，不知从何处去也。供子不语三年，有问必答，有谋必利。
　　忽一，日此女从空而归，执刘手曰：“汝家财可有三千金乎？”曰：“有。”曰：“有则君之福量足矣，不特妾去，子不语娘娘妾亦携之而去也。”嗣后向楼呼之，无人答矣。
　　其子名钊，入固安县学，华腾霄守备亲见之。
　　枯骨自赞
　　苏州上方山有僧寺，扬州汪姓者寓寺中，白日闻阶下喃喃人语。召他客听之，皆有所闻。疑有鬼诉冤，纠僧众用犁锄掘之，深五尺许，得一朽棺，中藏枯骨一具，此外并无他物，乃依旧掩埋。
　　未半刻，又闻地下人语喃喃，若声自棺中出者。众人齐倾耳焉，终不能辨其一字，群相惊疑。或曰：“西房有德音禅师，德行甚高，能通鬼语，盍请渠一听。”汪即与众人请禅师来。禅师伛偻于地，良久谇曰：“不必睬他。此鬼前世作大官，好人奉承，死后无人奉承，故时时在棺材中称自赞耳。”众人大笑而散，土中声亦渐渐微矣。
　　藤花送终
　　吏部衙门有藤花一枝，系千年之物，古干如龙，一人不能合抱；叶覆三间堂寝，夏日尤凉，每与牡丹齐开。乾隆六年，冢宰甘公汝来与果毅公纳亲选官堂上，甫唱名抽签，而甘公薨于椅上，手犹执笔未落也。纳公奏闻，上赏银一千两，命所经纪其丧。其夕藤花盛开，结蕊发花，大香三日，较暮春时更盛十倍，不知是何征也。
　　●卷三
　　犼
　　常州蒋明府言：佛所骑之狮、象，人所知也；佛所骑之犼，人所不知，犼乃僵尸所变。
　　有某夜行，见尸启棺而出，某知是僵尸，俟其出，取瓦石填满其棺，而己登农家楼上观之。将至四更，尸大踏步归，手若有所抱持之物。到棺前，不得入，张目怒视，其光睒睒。见楼上有人，遂来寻求。苦腿硬如枯木，不能登梯，怒而去梯。某惧不得下，乃攀树枝夤缘而坠。僵尸知而逐之。某窘急，幸平生善泅，心揣尸不能入水，遂渡水而立。尸果踯躅良久，作怪声哀号，三跃三跳，化作兽形而去。地下遗物是一孩子尸，被其咀嚼只存半体，血已全枯。
　　或曰：尸初变旱魃，再变即为犼。犼有神通，口吐烟火，能与龙斗，故佛骑以镇压之。
　　地仙遭劫
　　乾隆二十七年，杭州叶商造花园开池得二缸，上下覆合。疑有窖，命人启之，则一道人趺坐在中，爪长丈许，绕身三匝，两目营然，似笑非笑。问：“系何朝之人？”摇头不答。饮以茶汤，亦不能言。商故富豪，喜行善事，人参汤灌之，终不能言，微笑而已。商意是炼形之地仙功行未满者，将依旧为之覆藏。其奴喜儿者，想取其爪夸人以为异物，私取剪剪之，误伤其身，鲜血流出。道人两眼泪下，随即倒毙，化枯骨一堆。
　　余按《南史》列传载，有人掘地开棺，见一女子，自称将成地仙，慎无伤我。掘者利其金钏，断腕取之，遂血流而化枯骨。方知古今事往往相同，殆劫数也，事见《王元谟传》。
　　张阎王
　　杭州有张秀才者，素无行，武断乡里。一日过友人家，闻某村有女巫能呼召鬼神，从者甚众。张往观之，巫正作法，观者如堵。张上前手披其颊曰：“汝妖言惑众，罪不可逭。若我作阎王，必斩汝。”观者君散去。未几，巫果病落头疽而死。人因呼为“张阎王”。
　　又数年，张小病，见两公人，素不相识，邀之同行。走至一署，殿宇辉煌，两神卷帘左右坐，中一神座前垂帘，面不可见。张问：“神何故见召？”神云：“女巫告君，故召讯君。君定渠之罪甚当，原无冤枉，但君亦非正人，须自将生前作恶共有多少，一一自首。”令左右授以简板，自书其上。张援笔直书，两面写完，尚觉未尽。神观之曰：“只此数案，业已足矣，君自拟应得何罪。”张思之良久，曰：“应遭雷击。”神曰：“不足蔽辜，当击三次。”命卷起殿中帘，教张仰视，俨然已像。始悟前身即阎王，因有过恶，又轮回人世也。俄而两公人复来送张回里，如梦初觉，汗流浃背。自是改过为善，一洗前非。
　　忽一日，雷电交加，震死于地，既而复苏。又数月，看戏于台下，雷电又至，张知击己，叫众人急避，果震死。少顷又苏，踉跄而归，训蒙于乡。又一日，雷声殷殷，绕屋不止，渠恐第三次击死未必能活，因潜身于黑漆桌下。霹雳一声，烧毁床帐，张竟得免。心知劫数已过，仍理举子业。
　　两年，举孝廉。会试不第，随其戚梁阶平中丞赴湖南巡抚任。路过汉阳，闻有某术士算命极灵，往访之。术士云：“君此去小有佳处，但寿命已尽，只可一年即回，不可留恋。回来仍来一晤，我有要事奉托。”张思其言，如期便回。再往访之，其人已死，留札一函。启视之，乃乞其带榇归里也。张为载棺回杭州，未一月，无病卒于家。
　　余按《广博物志》云：“雷火所及，金石俱消，惟漆器不坏。”张之第三次得免，或以是耶？
　　梁氏新妇
　　杭州张孝廉来云：梁氏新妇娶未数日，忽然痴矣，口作北语，呶呶不解。细察之，乃其亡兄之口吻。其兄为姚河台之子，作广西同知，卒于任所。口称新妇为妹，云：“有要紧事，请主人面谈。”适主人有足疾，不能登楼，乃请其夫人登楼。新妇云：“我来无别话，只要替造一斗母阁，我便去了。”夫人却之云：“汝要奉斗造阁，是姚家事，与梁氏无干。”乃云：“我与妹皆前生是斗姥侍者也。今姚氏家贫无力，非梁氏不可。如不依我，我便同妹去复原位了。”夫人不得已许之。新妇云：“非立誓赌咒，我不信也。”于是家人皆以为不可，与争辩良久。姚公子生平并非佞佛奉道者，死后忽要奉斗，殊不可解。
　　杭州故事：新婚妇手执宝瓶，内盛五谷，入门交替。梁氏新妇执宝瓶过城门，司门者索钱吵闹，新妇大惊，遂觉恍惚。后吃符水，神魂少定，曰：“我有三魂：一魂失落于城门外，一魂失落于宝瓶中，须向两处招归之。”家人如其言。新妇曰：“城门外魂已归矣，宝瓶中魂为米柜所压，尚不能出，奈何？”盖杭州风俗，以新妇所执宝瓶俱放米柜中故也。如其言，病虽差，而神气依旧恍惚。
　　小婢入穴
　　张又言：其尊人星子先生督学江西，有小婢甚蠢，忽然伶俐，家人异之。
　　一日闭门洗浴，久而不出，呼之不应，窥之无人。撬门而入，则浴盆之水尚温也，四面窗关，纤尘不动，但地板上有小洞，仅容一鼠出入者。启板寻之，中有穴深丈许，婢卧其中，痴迷不醒。灌以姜汁，良久方苏，云：“一月之前，遇一少年妇人，待之甚厚，教之甚勤，其忽变蠢为黠者，皆此妇所教也。语我云：‘我有冤，要你主人申雪。’我许之，而不敢上言。隔数日，妇来责我失约，我对以畏主人，故不敢。妇云：‘你所说亦有理，我不怪你。我有绝好花园，何不同我往游？’遂拉至一处，有小小红门，狭室数间。我云：‘并无可游，我要回去。’妇人云：‘我与你且去小坐片时，养养足力。’忽闻外边喧嚷声，妇人惊避而走，方知你们来寻我。”遂拉之出穴，鬼亦杳然。
　　婢年十六七，随即嫁人，至今安然无恙，年已五十馀矣。
　　吹铜龙送枉死魂锅上有守饭童子
　　慈溪袁玉梁乩上扶出汪姓者，严州人，秀才，赴秋试，死于七里泷，飘荡无归，凭乩语人，云：水死者其初死时辄有人收管，入一处如今之班房，其主之者名司官，次日始查籍贯，遣卒解赴阎王。起行时，吹铜龙送之。铜龙以铜为之，曲其柄，如今之马上小喇叭状，声甚凄切。汪至冥府，王查其生平无大恶，释之，亦不令托生，亦无人拘管，听其飘扬，故得至此。并言鬼无乐趣，每苦寒冷，必欲就人身傍，吸其生气，始得融畅。倘吸气之时数鬼争挤，一有不慎，逼近人体，即有焦灼之患。
　　又怕大风，风起时，必伏地不能行，因风大即带有罡气，风着鬼体，其重如山，每望见风起，色如黑漆。遇大风时，如板片一般，片片擦鬼背而过，能令鬼体消铄。
　　又苦饥，辄入人家窃饭气为食，凡大家食脂多者，其饭气浓厚，食之耐饥；贫家饭气薄，不足供饱食也。窃饭时，锅上常有童子守之，童子属灶君所管，每见鬼窃饭气，必相追逐，故大家之饭亦不易得。其窃饭气，必俟饭熟开锅时，有风，则饭气四散，鬼以手攫之，如丝絮状，可抟而食。若无风，则饭气上达，为童子所守，不可窃也。
　　打破鬼例
　　李生夜读，家临水次，闻鬼语：“明日某来渡水，此我替身也。”至次日，果有人来渡。李力阻之，其人不渡而去。夜，鬼来责之曰：“与汝何事，而使我不得替身？”李问：“汝等轮回，必须替身何也？”鬼曰：“阴司向例如此，我亦不知其所自始，犹之人间补廪补官必待缺出，想是一理。”李晓之曰：“汝误矣！廪有粮，官有俸，皆国家钱粮，不可虚靡，故有额限，不得不然。若人生天地间，阴阳鼓荡，自灭自生，自食其力，造化那有工夫管此闲帐耶？”鬼曰：“闻转轮王实管此帐。”李曰：“汝即以我此语去问转轮王，王以为必需替代，汝即来拉我作替身，以便我见转轮王，将面骂之。”鬼大喜，跳跃而去，从此竟不再来。
　　道士留符
　　常州吴某，刑部郎中讳楫之祖，素好道。自京师归，店晤一道士，风采绝异，不带行李而宿。夜觇之，赤身而坐，气咻咻然从耳中出，蚊不敢近。旦起将行，吴询所往，曰：“我云游无定处。”吴拉之南归，供奉甚敬。居数年，临死授二符曰：“我受君恩未报，他日有事，可以此符镇压，所以谢君也。”
　　已而吴某卒，其夫人大病垂危，屡见鬼魅，夜遣婢环视。有仆素健壮，好酒有胆，设席于门外，已醉睡矣，梦一老者，随一童子，持壶杯各一，谓童子曰：“彼好酒，可令饮一杯。”童子将一杯置老仆脐内斟之，初觉甚热，后不能耐，乃大呼而起，咳嗽一声，口血已喷满地，从此鬼更猖獗。
　　未几，家人收拾地方，将停夫人之柩，偶在箱中翻出道士符，乃钉挂帐上。夫人久不言语，见忽咤曰：“帐上悬一明镜，中有甲胄将军持刀逐鬼，鬼尽远遁矣。”夫人从此病愈，又十余年而终。亲友中有病家借其符驱鬼，无不验者，旋竟失去。
　　夺状元须损寿
　　康熙癸未，江南士子赴都会试。某解元负才傲物，陵轹同辈。每曰：“今岁状元，舍我其谁！”同辈不堪其侮。
　　既至京师，试期且近，同舍生夜梦文昌帝君升殿胪传，及唱名，则某果状元也，同舍生意窃不平。未几，有女子披发呼冤曰：“某行止有亏，不可冠多士，须另换一人。”帝君有难色，顾朱衣神问之。朱衣神曰：“万历间亦有此事，以下科状元移置上科。其人早中三年，减寿六岁，此例今可照也。”遂重唱名，状元为王式丹。
　　旦起，某大言如常，同舍生告之以梦。某失色曰：“此冤孽难逃。”匪特不思作状元，并不复应试矣。亟束装归，半途而卒。是科状元果王式丹也，寿六十。
　　照心袍
　　钱塘钱荫庭云：曾从天津买舟回杭，同舟杨姓者，无锡秀才，日坐舟中，默默罕言。钱因其木讷，亦不与共谈。一日偶言因果，钱甚不信，杨因极言其有，且云一月内有数夜往阴间公差，专司钩取人命之事，皆以一纸票注其人名。若有一命之荣及侯王将相，必加一朱印，如人间官府牌票。其印文仿佛官印篆法，但不识其为何字。阎王讯问阳间善恶，先用一袍罩人身上，如人间一口钟之样。人着此衣在身，暧昧亏心之事不觉自吐。阴间待人极宽，人在阳间有一恶念，苦复有一善念，即将前恶念销去。司此印者，前明于忠肃公掌之，至今尚未迁去。”
　　罗刹国大荒
　　赵依吉临安归，遇僧说本年二月六日有临安二人，一姓赵，一姓李，贩猪，来卖于杭州。到半途，赵猪已卖矣，欲先归。李姓者要与同归，赵不肯，李怒骂曰：“汝虽行，必有恶鬼拦阻，不得到家。”某恶其言，祷于玄坛庙而行。
　　至大桥渡，夜已二更，果见前四人：蓬头恶面，七窍流血，环而围之。渠恃勇欲挥拳，一鬼以黑帕直套其头，便觉冷气攻心，口不能声，倒于地矣。群鬼以泥塞其口鼻。忽前有人持棍来赶散四鬼，以手提赵掷之曰：“我将来救汝，我即玄坛神也，此四鬼者，因昨年罗刹国大荒，饿鬼无处觅食，故逃入中国作祟。汝所遇者，罗刹之铁鬼也。但子虽脱于祸，恐有后患，须到家后用香十三枝，自灶前点至门外，方可脱然。”
　　赵惊醒，不料其身已卧自家门外，乃望空拜谢。如其言，果无恙。
　　绍兴李先生
　　绍兴李直颖，作幕山东太谷县。夜眠书斋，有老人伸靴于坑下曰：“我山阴人，亦幕客也。死不得归，奴窃银信衣服而逃，至今家中犹未能知，求君为我寄信到家。”李曰：“不必寄信，我即日要返舍，归时即送君柩归可也。”鬼大喜拜谢，且曰：“无以报恩，愿代为办案。”从此，李每宵熟寝而几上之案已办定矣，一时有神明之称。逾年，送其柩归，其妻子泣迎于门曰：“昨夜梦老相公灵而还家，故在此相迎也。”
　　怨气变蛇
　　亳州贡生郜某，家颇富，住城西五里，地名小镇。家多豪仆，皆倚主人之势，横行乡曲。乡民陈老有田数亩，与郜宅相近，禾稼屡被郜家骡马践伤，与之理说，反受豪奴辱詈。陈老自度势不相敌，莫敢谁何，致成膈疾，年余将死。
　　一日，唤工人至家作棺，谓工人曰：“棺后为我开一小穴。”闻者皆咤之，问其故。陈老曰：“我被郜某欺，气而死，自谅生不能报仇，欲死后变蛇，以食郜之心肝，方泄我恨。”工人笑而从之。至晚，工匠归过郜宅，咸以此事为新闻，笑语喧哗。适值郜某闲立门外，见众人狂笑，因内中有素熟识者，问之，其人即将陈老语相告。郜惊曰：“我实不知。”
　　明日清晨，至陈家云：“前事皆家人放肆，故亲来请罪，望翁宥我。”陈老曰：“公果不知，能将家人某某等当我面责处，我即不恨公也。”郜曰：“可。”即邀陈老至家，将家人重责，又着叩头赔礼，并留之小酌。陈老大悦，即能进饮食。忽胸中作呕，吐出一物，长尺许。众视之，乃一小蛇，游于痰沫内。郜骇然曰：“非我今日请罪，则翁必化蛇来报矣，”自后陈病亦愈。
　　心经诛狐
　　钱唐秀才郑国相，有妹适罗氏，于康熙甲申十月初旬夜坐，忽有风从窗隙中入，微有气息，旋见一少年满妆美女嬉笑而至，后随一毛物，不满三尺，身披半臂。美女与妹言笑，不觉随之而行，或山林，或城市，来往轻疾，不知其魂之离体也。或僵卧三五日方苏。妖戒勿泄，泄必害其性命，故不敢语人。其家以为病疯如此者。
　　至乙酉八月，国相远归乡试，延妹回家，中秋晚，再四诘之，始吐其实。是夜，妖即闹至五更而去；次夜复至，妹即晕绝。国相拿妹衣领，朗诵《心经》，始得释回。每日因虔祷所供大士前，愿刊施二千馀部，除妖救妹。是夜妖至，举家朗诵大士宝号，饭顷始苏，云：“正在危急之际，空中现大士，呼：‘孽畜，何得至此？’妖应曰：‘因饥觅食耳。’大士吒之，随去，以手向妖一指，腾空而起，妖亦不见。”众觉旃檀香满室，妹得安寝。
　　次日午后，忽又女魂附体，口作北音。国相取《周易》镇之，彼云：“‘乾元亨利贞’，我曾读过，不须取来。”口中只唤“还我胡三歌来”不绝。因一一询之，云：“我姓缪，唤缪三姑。年十六岁时，池边采荷花，见一美女与我笑语，云是汪大姑，背后随者即胡三哥，名叫将恒，自称天下老狐第三，故儿胡三哥。我被其迷，因此而亡。汪大姑得脱生去，今已四十二年。我依倚胡三哥，寻一替代。去年十月，连你妹子寻有三人，期在一年之内，三人中必将一人收尽眼光，方可替代。今胡三哥被  收，我无所归，奈何？”国相云：“汝何不归母家、夫家？”云：“母家远在江西，不能去。七月间，见兰盆会上丈夫抢食，想已不在人世矣。”言讫凄然。
　　国相允以诵《心经》三百卷超度，才即合掌礼谢云：“得此，我可再生人世。你为我先诵两卷何如？”国相每诵一卷，缪即念阿弥陀佛一声。诵至三四卷，乃云：“不须多诵，若多，则太重了，我手不能持。”并索烧酒、牛肉、银锭五百、烟筒、荷包，一一从之，起身作礼致谢而去。
　　饭顷，妹病始苏，作呻吟声云：“我被缪三姑藏山洞中，正在啼哭，忽见缪三姑面色微红，似有酒气，胸怀银锭，口念烟筒，手捧白纸经卷，中称‘船若波罗密多’而来，云：‘汝父兄念汝，领汝回去。’走得脚痛，故呻吟也。”
　　次早，忽又作缪语云：“菩萨不忍将胡三哥杀害，不过拘系而已。今闻胡三哥要打千尺深的地洞逃出来，害汝妹性命，我感你恩，故来报信。大相公可再求大士，使他不得逃出。”国相又虔祷大士前，愿再刊施《心经》千卷，共三千卷，并将此胡三哥为怪之事载于经后，普劝世人。祷毕，缪三姑云：“如此甚好，但昨日与我的银锭，虚数不敷。”又云：“《心经》被人来夺扯碎了，烟袋因狗叫心惊失掉了。今要银锭一千，裙ビ二副，仍要烟袋、荷包、烧酒、牛肉。许我《心经》，可先念三十卷，须做一纸箱，开箱对箱朗诵，自然卷数在内。”又云：“九月初一日，可斋供大士，将你妹子归依菩萨，取名观贞。打一银锁，将法名凿上，挂有胸前，以避凶灾，以保年寿。”于是一一备办，候暮而送。又云：“此刻大士已带了胡三哥到城隍处，你妹子亦去赴审矣。”
　　黄昏后，妹苏曰：“城隍庙审事，回来备说。先在庙门外见城隍神接大士上殿正坐，城隍在下侧首旁坐，我跪大士侧边，胡三哥跪丹墀下。大士向城隍说了此话，城隍就向胡三曰：‘孽畜，何得扰害生人？’胡三答曰：‘我原在新官桥里住，因桥拆造，借居罗家空楼。此系女鬼，他同跟我觅食的。’城隍即令判官查我父母及吾兄之籍，又查罗宅之籍。查毕，叱曰：‘他是生人，如何说是女鬼！’喝令掌嘴。掌毕，复抽签掷地，将胡三哥重打三十板，曰：‘我处亦不究你，解往真人府去治罪。’随点役二人，备文解去。解差手执红棍，将胡三哥锁押而去。大士出庙升天，我亦出庙门，缪三姑领我回来。”于是延巫祭奠缪三姑，相送而去，不复来矣。
　　至二十六夜，其妹夜半梦前解差二人，一人手执长枪，枪上挂一毛头，带有血痕，曰：“胡三已正法矣。”妹惊醒。次夜，甫就枕，即有一毛头滚地而来，将女左臂带衣痛咬一口。随即喊叫，其头不见，只见左臂衣上染有血痕。自此，或昼或夜，每见毛头在脚边滚来滚去。
　　九月初一日，依缪三姑之言，置锁凿名，斋供大士。妹见大士吩咐：“胡三已经正法，你终身勿往东南去。汝兄许缪三姑《心经》三百卷，他得此经，已成地仙矣。我之《心经》重大，汝兄须加敬奉。”大士又取香灰在女头上书符镇之而醒，于是国相同妹叩谢。但滚地之头不时来搅，国相亦每夜梦与人殴击，不见其形，但觉有一不满三尺之黑物而已。忽悟《心经》佛力浩大，可以解冤释结，超度苦魂，又向大士前再拜，愿诵《心经》三百卷，超度胡三，以解此结。于是毛头亦不复再见。此皆国相亲历之事，向人言之。
　　旱魃有三种
　　一种似兽，一种乃僵尸所变，皆能为旱，止风雨。惟上上旱魃名格，为害尤甚，似人而长头，顶有一目，能吃龙，雨师皆畏之。见云起，仰首吹嘘，云即散而日愈烈，人不能制。或云：天应旱，则山之川气融结而成。忽然不见，则雨。
　　鬼脚甚香能行经受胎
　　宁波周秀才，在於潜署内作幕。久之，形状羸瘦。同事疑之，叩问，总言无他。一日同食西瓜，客有言鬼无脚，周忽云：“鬼不特有脚，且女鬼之脚甚香。”群问：“何所见？”周颇悔失言。众再四诘之，始言于某夜月光下有所感触，对月长叹，忽见对过廊下，有一妇人，甚美，亦对月长叹。周初疑为署中人，坦然不惧，讯其所叹何故，遽答曰：“子不知我之所叹，犹我之不知子之所叹也。”少顷，周闭门而睡，心悔月下逢此美妇人，惜未细谈。忽闻窗外小语云：“君果有意，当于明夜月下再会。”
　　至次夜，周屏僮仆，相俟月下，久不至，疑其爽约。至四更，忽见妇人踉跄而来曰：“我为君驰千里而来。”叩之故，曰：“今夜往江南六合祝盟姊寿，去时有同伴数人。恐久留失约，故撇同伴独回。途间恐遇虎狼，胆怯行迟，故后期。天且渐晓，不能缱绻，如君必欲相会，可与僮仆分居，恐与阴阳有犯。”如其言。奴知主人室中有鬼，坚不肯移。周大怒，奴始从之，然每夜必窥探主人之室。妇人遂不至。久之，僮亦释然，不复来扰。
　　忽妇人至曰：“君毋畏，我系前幕友某人之妾，松江人。偶小疾，为庸医所误，遂殁。以阳寿未终，冥籍不收，可以闲游。查《露水夫妻簿》上，与君有缘，但注定只应交媾一百十六次。若无人知，则相处可长，否则，缘尽便散。”又云：“君外尚有一人，亦有夙缘，应数百次，不知何日得会。自此后可为地仙，不复轮回。且我行经受胎，皆与人同，奈君命中无子，我不能为君嗣续耳。”从此，周形神愈惫。
　　同人知其事，促之归。周亦以同人皆知，身不能安，遂归宁波，身渐充肥。周每与女交，用药圈印于宪书月日之下，同人数之，得一百十六圈。
　　王弼
　　王弼，字良辅，秦州人。行医延安，遇巫王万里与从子尚贤卖卜龙沙，忿其语侵，坐折辱之。万里恚甚，驱鬼物惧弼。
　　弼夜坐，忽闻窗外悲啸声，启户视之，空庭月明，无有也。翌日，昼哭于门，且称冤。弼乃祝曰：“岂予药杀尔邪？苟非余，当白尔冤。”鬼曰：“儿阅人多，惟翁可托，故来诉翁，非有他也。翁若果白儿冤，宜集十人为证佐。”弼如其言。鬼曰：“儿周氏女也，居大同丰州之黑河，父和卿，母张氏。生时月在庚，故小字为月西。年十六，母疾，父召王万里占之，因识其人。母死百有五日，父昼卧，兄樵未还，儿偶步墙阴，万里以儿所生时日禁咒之，儿昏迷瞪视不能语。万里负至柳林，反接于树，先剃其发，缠以彩丝；次穴胸割心肝暨眼舌耳鼻指爪之属，粉而为丸，纳诸匏中；复束纸作人形，以咒劫制，使为奴。服役稍怠，举针刺之，痛不可言。昨以翁见辱，乃遣儿报翁，儿心弗忍也。翁能怜之，勿使衔冤九泉，儿誓与翁结为父子。在坐诸父慎毋泄，泄则祸将及。”言讫，哭愈悲。弼共十人者皆洒涕，备书月西辞，联署其名，潜白于县。
　　县审之如初，急逮万里叔侄鞫之。始犹抵拒，月西与争，反复甚苦，且请搜其行橐，遂获符章印尺、长针短钉诸物，万里乃引伏云：“万里，庐陵人，售术至兴元，逢刘炼师，授以采生法，大概如月西言。万里弗之信，刘于囊间解五色帛，中贮发如弹丸，指曰：‘此咸宁李延奴，为吾所录，尔能归钱七十五万缗，当令给侍左右。’万里欣然允诺。刘禹步焚符祝之，延奴空中言曰：‘师命我何之？’刘曰：‘尔当从王先生游。先生，仁人也，殊无苦。’万里如约酬钱，并尽受其术。复经房州，遇邝生某，与语意合。又获耿顽童者，亦奴畜之，其归钱数如刘。戒万里终身勿近牛犬肉，近忘之，因啖牛心炙，事遂败，尚复何言。”县移文丰州，追和卿为左验。和卿来，心颇疑之，杂处稠人中。弼阳问：“谁为尔父？”月西从壁隙呼曰：“黑衣而蒲冠者是也。”和卿恸，月西亦恸，恸已，历叩家事，慰劳如平生，官为具成案上大府，将定罪，而万里死于狱。
　　初，弼诉县归，亲宾持壶觞乐之，忽闻对泣声，弼询之，鬼曰：“我耿顽童、李延奴也，月西冤已伸，翁宁不悯我二人邪？”弼难之，顽童曰：“月西与翁约为父子，吾独非翁儿女邪？何相遇厚薄之不齐也？”弼不得已，再往县入牒。官逮顽童父德宝、延奴父福保至，其所言皆验。自是，三鬼留弼家，昼相随行，夜同弼卧，虽不见形，其声琅然。弼从容问曰：“门当有神，尔曷从入？”月西曰：“无之，但见绘像悬户上耳。”曰：“吾欲纸钱赐尔何如？”曰：“无所用也。”曰：“尔之精气能久存于世乎？”曰：“数至则散矣。”
　　顽童善歌，遇弼饮，则唱汉山东调为寿。弼连以酒酹地，顽童辄醉，应对皆失伦。客戏以醯代之，顽童怒曰：“几蜇吾喉吻！何物小子，恶剧至此？”哓哓然数其阴事不止，客惭而遁。月西尤号黠慧，时与弼诸子相谑，言词多滑稽。诸子或理屈，向有声处击之，月西大笑曰：“鬼无形，兄何必然，徒见其不智也。”凡八阅月，始寂寂无声。
　　萧总管求焚
　　戚南元为归安知县，有萧总管祠甚灵，庙壮丽特甚。一日过之，值赛会之期，聚数千人，戚告于神曰：“天久不雨，若能禳神得雨则善；不尔，庙且毁，罪不赦也。”舁木偶于桥上，竟不雨，沉之水中。数日，舟行，忽木偶自水跃入舟中，侍者失色走报曰：“萧总管来！萧总管来！”戚笑曰：“是总管求焚也。”命系其舟侧。顾岸傍有社祠，别遣黠隶易服入祠，戒之曰：“伺水中人出，械以来。”已而果然，盖诸赛者贿没人所为也。遂焚之，而杖作伪者。
　　全州兵书匣乃水怪奔云之骨
　　乾隆丙辰，余过广西全州，见绝壁之上有匣，似木非木，其上无盖，舟人云诸葛亮藏兵书处。甲辰，余再过全州，已将五十年矣，仰而谛视，丝毫无损，疑世上焉得有此不朽之木。后广西布政司奇公过其地，用千里镜测之，的是木匣，非石匣也。其下江流迅急，舟难久停，心中终以为疑。
　　后阅《涌幢小品》云：嘉靖皇帝常遣南昌姜御史往取兵书。姜架云梯，募健卒缘梯而上，乃一要棺，厚尺许，黄黑色，其上有盖。启之，中有白骨，头颅大如车轮，两牙长一尺馀，锋利如刀，遂取以下。御史据实奏闻，瘗其骨于山侧。是夜，姜梦一虎头人，长丈馀，撞门而入，瞪目怒曰：“余水神巫支祈之第三子奔云是也，能出入风云，吞啮虎豹。当禹治水时，我父子与之大战。我败伏山泽中，伯益来放火，几为所烧，我咬伤伯益之指而逃。禹王大怒，命天将庚辰用神霄剑斩我，掷尸江中。其时我父尚在，命群水怪取阴沉木为棺，葬我于此。将来劫满时，我尚想下世报仇，汝乃命某卒来剖棺戮尸耶？然汝贵人也，奉天子命而来，我不能害。彼破棺之卒，吾将取其命矣！”言毕而去。次日，卒果暴亡。
　　余按阴沉木乃洪荒以前之木，经过劫灰者，万年不坏，以故历千百年巍然不朽。其盖被姜御史所取，故今犹暴露也。余丙午游武夷山，见大藏山洞之虹桥板森森架立，恨无姜御史其人者架云梯取而视之。
　　●卷四
　　帝流浆
　　方延济善乩术，其主乩者每年必有一仙。戊子主乩者陈真人，字髯翁，善与众谈论。一日，众人以溺鬼必带羊臊气，是何缘故，陈云：“凡人魄入地，沾水即臊。河中皆淤泥，本多积秽，魄渍其中，七日即作羊臊气。凡河水鬼带羊臊气者不能祟人，必五年之后无此气便能祸人。”
　　又云：“焚死之鬼五体不全，必觅伴合并而后能成形，或二三人合并不等。其并法：老不并少，男不并女。”
　　又云：“凡草木成妖，必须受月华精气，但非庚申夜月华不可。因庚申夜月华，其中有帝流浆，其形如无数橄榄，万道金丝，累累贯串垂下。人间草木受其精气即能成妖，狐狸鬼魅食之能显神通。以草木有性无命，流浆有性，可以补命；狐狸鬼魅本自有命，故食之大有益也。”
　　讨亡术
　　杭州陈以逵善讨亡术，凡人死有未了之事者，其子孙欲问无由，必须以四金请陈作术。其术择六岁以上童子一人与亡人素相识者，命其闭目趺坐，在童子背后书符于其顶，其符内有“果斋寝К八埃台戾”八字，其时命家人烧甲马于门外。书毕，即瞑目睡去。见当方土地背负一包裹，牵马命骑，同至冥司寻亡过人，询悉其生平未了之事毕即苏。其术尤盛行于杭城。
　　布政司房司房土地，相沿为汉萧何。一日方作术时，童子忽瞪目大呼曰：“我乃汉丞相萧何，陈以逵何等人，敢以邪述驱遣我为童子背包牵马！因汝诵《太上玄经》来教我，不敢不遵。此后如敢再尔，吾将诉之上帝，即加阴诛。”陈贪利不改。
　　一日行法，土地乃领童子经由枉死城中，见断体残肢狰面恶鬼提头掷骸遍满马前，童子惊骇而寤，以后不敢再奉其法。陈不得已，复教以剑决，命童子手中执一剑，仍诵前经。土地复领至前所，童子遵即舞剑，斫杀数鬼，众鬼号呼。忽见空中金光万道，众鬼喜曰：“关帝降矣！”见土地揖于帝马前，喃喃不知作何语。有顷，牵童子马至帝前，帝谕之曰：“我念以逵老奴才奉太上玄宗之教，故不忍即灭其法。汝可传谕他，以后倘敢再行其术，我当即斩其首。”乃命周仓以青龙刀背击童子一下。童子大叫而醒，嗣后遂绝志不复从陈受法。
　　陈久之益贫，无所得食，偷于他处复行其术。是年秋，梦至钱唐门外黑亭子湾，见一木榜上罗列其罪，当于九月十三日诛斩妖人陈某。醒后略不为意，稍稍白其梦于人。至期，有好事者欲验其言，往至陈家，见陈身易道服，遍体书符，口诵经咒，似有解禳之法。良久，忽大叫曰：“被斩！被斩！”众云：“汝尚能言，何以云被杀？”答云：“幸我魂多，斩之不死，然亦不能久延矣。”未几病死，视其颈，皮肉虽好而内骨已断矣。
　　学竹山老祖教头钻马桶
　　湖广竹山县有老祖邪教，单传一人，专窃取客商财物。其教分两派，破头老祖，即竹山师弟。学此法者，必遭雷击。学法者必先于老祖前发誓，情愿七世不得人身，方肯授法。避雷霆须用产妇马桶七个，于除夕日穿重孝麻衣，将三年内所搬运之银排设于几，叩头毕，遂钻马桶数遍，所以压天神也。
　　有江西大贾伙计夜失去三千金，旦视箱簏，丝毫不动，惟包银纸有虫蛀小孔而已。因记船过襄阳，有搭船老翁借居舱后，每晚辄焚一炷香，向空三揖三拜，口喃喃诵咒，听之不解，疑即竹山邪教也。识者包银用红纸，四面以五谷护之，则其法不能行。
　　关帝现相
　　桐城姚太史孔钅辰云：曾于北直某观察署请乩仙判事，署中亲友齐集，惟观察年家子某静坐斋中不出。或邀之，曰：“乩仙不过文鬼耳，我事关圣者也，法不当至乩坛。”客曰：“关帝可请乎？”曰：“可，并可观相。”遂告知观察。
　　观察亲祈之，年家子愀然曰：“诸公须斋戒三日，择洁净轩窗设香供。诸君
　　子另于别所设大缸十口，满贮清水，诸公跪缸外伺候。”年家子遍身着青衣仰天恸哭，口谆谆若有所诉。忽见五色云中帝君衮冕长须，手扶周将军自天而下，临轩南向坐，谓年家子曰：“汝勿急，仇将复矣。”某复叩头大哭。周将军手托帝君飞去，只见瑞气缭绕而已。诸公为金甲光眩射，目不能开，皆隔水缸伏地。
　　一日，年家子不辞而去，闻某大僚中恶于道，皆疑之，终不知所报何仇也。
　　鼠作揖黄鼠狼演戏
　　绍兴周养仲，在安徽作幕，携外甥某居县署。空屋三间，向来人不敢居，周不信，打扫洁净，自居内间，点烛而卧。
　　忽见房门自开，有一白鼠如人拱立，行数步，鞠躬一揖，至床前又一揖，跃而登床。其旁有两黄鼠狼，拖长尾，含芦柴，演吕布耍枪戏，似皆白鼠之奴隶，求媚于鼠王者也。白鼠伏周君足下，由腹下徐徐而上，肢体如酥，颇觉乐甚；至胸前，便觉如石压身，不能动。鼠以嘴对嘴，挠其沫而食之。渐褪下，仍由其足下床，向门一揖而出。周亦无恙。
　　其甥在外，只见鼠初来时，一揖而门开；出又一揖，而门闭如故。韩诗云“礼鼠拱而方”，其信然欤！
　　温元帅显灵
　　阳湖令潘本智之太翁用夫开钱庄，忽失银千金，仁和令李公学礼亲为踏勘，于灰中查出六百金。李公以为诸伙计之事，欲押带赴县。太翁云：“此辈皆老成力作之人，必不为此，带我家奴仆研讯可也。”众伙计云：“非主人仁厚，我辈皆当受刑。虽然，我辈亦当赴元帅庙明明心。”众始到庙门，内中一人忽闭目大叫：“莫打！莫打！我说，我说。”你可将瓮中四百金令汝兄手捧到庙。”诸人见此光景，同搜其家，四百金宛然在瓮，其兄遂头顶四百金送庙中。李令取其亲供，判云：“此冥法也，非官法也，候其安静，带县发落。”未几，其人已投水死矣。
　　僵尸拒贼
　　杭州洋市街石牌楼贩鱼人，每五鼓出艮山门贩鱼，见树林内灯光隐隐，有美女子独坐纺绩。每日如此，并无别人，疑为鬼，亦不惧。
　　一日，有白须叟语之曰：“君慕此女，欲以为妻乎？我有法，依教则事可图。明早须持一饭团闯入彼室，开口，则以饭塞其口，负之而归，勿令见天光，便与人无异矣。”如其教，果得此女。闭楼中，伉俪甚笃。年余生子，亦能饮食，天阴则下楼执炊。积廿余年，娶媳生孙，家亦小康，开茶肆。
　　一日，天大热，目光如火，其媳闻姑下楼，至梯无声。视之，有血水一摊，变作僵尸。其夫心知其故，亦不甚痛苦，但买棺收殓，每夜于棺中出入。常有贼入前门，有人挡之；入后门，又有人挡之，皆僵尸为之护卫也。
　　亡父化妖
　　某太守，西北人，其父已死多年，忽一日乘马而来，与生无异，曰：“我已得仙，但爱汝，未能忘情，故来视汝。汝可扫一静室与我居住。”其子虽疑，然声音笑貌举止作事果其父也，遂事之如生。日间看书，夜中或寐或不寐，久亦饮食如常，遂相安焉。
　　年余，江西张真人过其地，太守告之。张曰：“妖也，岂有仙人复久居城市无一毫异人者乎？能与见否？”太守告其父，父欣然曰：“我正欲与天师相见。”谈吐如故。天师曰：“此妖非我所知。”询之老法官，云：“当乘其不备勘破之。”一日，其父正写字时，法官忽从背后喝之，遂惊如木鸡痴立。法官出袖中天蓬尺从头量之，量一尺则短一尺，量一寸则短一寸，至足而灭，衣冠如，剩胫骨一一条。法官曰：“此先太翁之真骨也，为狐钻穴，野狗衔出，受日月精华而成此妖，所以能言生前之事。再与女人交，得阴精，其祸更不止此。”太守欲请骨而葬之，法官不可，曰：“勿贻后祸。”遂携之去。余按《太平广记》载，唐时，李霸死后还家，处分奴仆，俱井井有条，然独居一室，不与人见。一日，其子孙逼而视之，变作青面獠牙之鬼，头大如车轮，眼光如野火，子孙大惧而散，霸从此亦遂不来矣。
　　干麂子
　　干麂子，非人也，乃僵尸类也。云南多五金矿，开矿之夫，有遇土压不得出，或数十年，或百年，为土金气所养，身体不坏，虽不死，其实死矣。
　　凡开矿人苦地下黑如长夜，多额上点一灯，穿地而入。遇干麂子，麂子喜甚，向人说冷求烟吃。与之烟，嘘吸立尽，长跪求人带去。挖矿者曰：“我到此为金银而来，无空出之理。汝知金苗之处乎？”干麂子导之，得矿，必大获。临出，则绐之曰：“我先出，以篮接汝出洞。”将竹篮系绳，拉干麂子于半空，剪断其绳，干麂子辄坠而死。
　　有管厂人性仁慈，怜之，竟拉上干麂子七八个。见风，衣服肌骨即化为水，其气腥臭，闻之者尽瘟死。是以此后拉干麂子者必断其绳，恐受其气而死；不拉，则又怕其缠扰无休。
　　又相传，人多干麂子少，众缚之使靠土壁，四面用泥封固作土墩，其上放灯台，则不复作祟；若人少干麂子多，则被其缠死不放矣。
　　石某
　　下津桥石某，开米铺，家素丰。忽病，女鬼凭之，作杭州声口，云石某前生与女鬼比邻开当铺，女鬼之父作客在外，家有月台，男女彼此眷恋。一日，正在月台上私语，女鬼之叔自外来，被其撞见，男窜逸去，女被叔父羞削，惭愧自尽。男受惊而回，又闻女死，亦一病而亡。男转生石家为男，女鬼寻觅三十馀年，始知在苏州，是以寻觅而至。石家哀求，情愿当祖宗供奉于书房，石某果愈。未几，一女痘亡，有老妪见此女坐鬼膝上，鬼抱而嬉。石大怒骂鬼，停其祭礼，鬼大作祟，乃复求饶而祭之如初，鬼仍平静。
　　关年后，忽一日附石某身下云：“吾从此去矣，快备酒席车船。”家人问故，曰：“监生娘娘来领我投胎在扬州张姓家，第三子是我也。”
　　托人询之，果然。
　　物变
　　每年八九月间，于阗河石子化玉，采者以脚踹之。两岸卡兵传鼓，见一人伛偻俯身，必须得玉以献，否则治罪。采尽，则明年复生。天大雾，则山上石变者为山料，河中石子变者为水料。俄罗斯国有鸟来千群，一遇大雾，即伏地不动，化为灰鼠。其他沙鱼变虎、变鹿，两蚁相斗便化为蝇虾，爬虫变蜻蜓，为人所扑，则怒毒而变蜈蚣。
　　人变树
　　外国兀鲁特及回部民从不肯自尽，云自尽者必变树，树易招斩伐，故不愿也。秦中明府蒋云骧云。
　　水精碧霞洗
　　璋州山上有气冲上，即知其下有水精；滇南闻大雷，便生碧霞冼。皆因时变，并非洪荒以来已有之物。
　　浮提国
　　浮提国人能凭虚而行，心之所到，倾刻万里。前朝江西巡按某曾渡海见其人，相貌端丽，所到处便能学其言语，入人闺闼，门户不能禁隔，惟从无淫乱窃取之事。
　　刀疮药
　　甘肃五之变，官兵殪之于石峰堡，死者甚众。诸童子割男女之阴联为一副，卖钱十二文。配刀疮药者争买之，过一宿则臭腐不可用。
　　乩仙灵蠢不同或倩人捉刀
　　乩仙灵蠢不同。赵云松在京师烦乡人王殿邦孝廉请仙，殿邦本有素所奉仙，不须画符，焚香默祝即至，下笔如飞，俱有文义。或云松与之倡和，意中方想得某字，而乩上已书，每字皆比云松早半刻。及云松在滇南果毅公阿将军幕下，阿公之子丰升赫亦能请仙。一夕邀云松同观，而乩大动不能成字。云松知其非通品也，乃戏之为传递。意中想一字，依约至喉间，则乩上即书此字；意中故停不构思，则乩上不能成字矣。
　　拔鬼舌
　　蒋敬五之仆阿真，勇而好酒。常随主寓西直门，其地多鬼，人不敢居，阿真居之。夜有鬼披发而来，某方醉，不惧也。鬼伸舌丈许以吓之。阿真起，以手执之，并拔鬼舌，冷软如绵。鬼大号而去，乃置舌席下。次早视之，一草绳耳。鬼从此绝。
　　蒋莹溪
　　蒋莹溪赘于华亭王氏，内弟继勋娶于桐乡，归未数日，室中失牙箸银器数件，搜得于赠嫁之仆处，将鸣之官。是晚，仆夫妇齐缢。其夫系一僧，拐妇而来，惧发觉则罪大，故自尽也。不数日，蒋小婢无故自缢，急救乃苏。蒋至其处骂曰：“汝有奸拐盗窃之罪，不当官治罪，自殒其生，亦大幸矣，何敢作祟于无故之小婢？倘婢不活，吾将鞭汝二尸焚之。”嗣后婢安好。
　　方宫詹
　　桐城方宫詹亨咸，前身在嘉靖时作青城山道童，见杨升庵中状元，心为一动，遂托生宜兴潘家。少年进士，通一比丘尼，半途相负，尼思慕抑郁而亡。亡何，尼转世为贵公子，潘转世为女，嫁与贵公子而早寡，守节七十馀年，所以报也。三次轮回为宫詹，公生而美貌，耳有穿孔，故乳名姐哥。父拱乾为前明侍郎，名其子必取于文头武字脚，曰膏茂，曰章钺，曰亨咸，皆本此义。或戏之曰：“何不取‘於戏哀哉’四字为名，亦皆文头武脚也。”
　　麒麟无肠
　　乾隆四年，芜湖民间牛生麒麟，三日而死。剖其腹，不见肠胃，中实如蟹，人以为奇。后有人云：康熙《南巡盛典》曾载此事。
　　四耳猫
　　四川简州猫皆四耳，有从简州来者亲为余言。
　　头形如桶
　　《南史》载：毗骞国王头长三尺，万古不死。后阅谢济世《西域记》云：毗骞王生于汉章帝二年，本朝称董喀尔寺呼尔托托，圣祖曾遣使者至其国见之。王头如桶，颈如鹅，俱长在尺。张目直视，语不可辨。其子孙皆生死如常，惟王不死。事载《康熙天文大成》，赵衣吉秀才云。
　　鸟怪
　　松江王掌科之姨，凌进士应兰之次女。年甫及笄，嫁于李氏。方理晨妆，有五色鸟翔于窗间，飞立于镜架之上，举爪招女，女便痴迷，口啁啾作鸟声，人不有辨。身轻如雀，梁间瓦上，上落如飞。镜架之鸟，则已去矣。家人患之，不能禳解。
　　闻苏州穹窿山有道人能行法，迎而求之。道人曰：“此鸟怪也，我能禳治。但须白布三尺，裹鸟所立之镜，用烈火烧之，镜红而布不坏，则可治也。”如其言，布果不坏。道人口喃喃诵咒，良久曰：“妖已得矣。”取瓦坛封之，加字篆其上，嘱家人曰：“不可开看，速投江中。”女果如梦初醒，言语如常。问其故，全然不知。家中持瓶者揭封偷视，女瞀乱如初，手制弓鞋，皆作鸟爪之状。
　　再请道人，道人曰：“不听吾言，果生枝节。幸而夫人有福，此怪逃去不远。再如前法试之，须布烧后现出牡丹花一朵者，吾法始灵。”如其言，果布上现牡丹如画。道士再取磁瓶加封施篆，亲投江中，女病遂愈。至今生子安居，了无他恙。
　　刘子壮
　　明末，湖广黄冈州张某之子病重，为鬼所迷。一鬼既集，群鬼皆至，索饭索纸钱者纷集于门。适刘克猷先生推门而入，群鬼惊曰：“状元来了！我辈且避。”一老鬼走矣，回头笑曰：“没纱帽戴的状元，吾何惧哉？”病人恰愈，众人不解。后刘中本朝状元，方能老鬼之揶揄也。
　　黑牡丹
　　福建惠安县有青山大王庙，庙之阶下所种皆黑牡丹。花开时数百，朵朵皆向大王神像而开。移动神像，花亦转面向之。
　　李秀才捕亡术
　　闽中李秀才，老于场屋，而家甚贫，不事馆谷，惟以捕亡糊口，其效甚神。有王某被窃来求，秀才诵咒毕，置镜水面，命王视踪迹。教以某时刻到东门外，见有白发而跛者擒之，则失物必得。王意跛者不能窃物，白发则其人老矣，何能作贼，姑试之。竟如其言，人赃并获。其行窃者系一积贼，年二十馀，虑捕快认识，故偷戏场优人所戴假须充作老翁。先一日，上山遇雨，跌伤其足，故跛也。
　　石树榕
　　石树榕，以太学肆业生受知于浮山孙文定公，荐授四川犍为令，署嘉定州。精于占验，一时有管公明、郭景纯之目。一日，于嘉定署中自占，卦成骇曰：“予未四十，岂七十二岁方守郡耶！”后年逾四十即殁，惟此一事全不验。然嘉定改府，恰在渠七十二岁之年。
　　禅师吞蛋
　　得心禅师行脚至一村乞食，村中人皆浇薄，尤多恶少年，语师曰：“村中施酒肉，不施蔬笋，果然饿三日，当备斋供。”至三日，请师赴斋，依旧酒肉杂陈，盖欲师饥不择食，以取鼓掌捧腹之快。师连取鸡蛋数个吞之，说偈曰：“混沌乾坤一口包，也无皮血也无毛。老僧带尔西天去，免受人间宰一刀。”众人相顾若失，遂供养村中。
　　含元殿判官
　　甘肃中卫令胡纪谟，直隶通州人，戊子孝廉。自言未任时馆于京师，忽一夜梦仪从甚都，身跨银角花鹿，御风而行。
　　至一处，殿宇甚敞，额曰“含元殿”，旁设公座，案上燃红烛，有泥果三盘，阶下书吏多人，捧册侍立。未登座时，先至侧房将所着衣履脱却，尽易纸者，颇觉寒入肌骨。步出，即扃闭侧门。如有时门缝略开，即觉风吹衣履，有秽气冲入。
　　所办公事，唯按簿点名而已。方点名时，或见故人将受苦楚，稍存回护之心；或见绝色女子，不无动念，即时殿上火起，身上纸衣尽焚。惊心镇定，其火自熄。但甩点男女，俱有黄气一团，云是道门中转劫者。一日，见一童子，年七八岁，阅簿，知前身系仁和邵昌皋，亦举戊子北闱，榜发后即殁，计此童子又转轮矣。
　　如此者数年，每夜必去，几与受戒僧相似，心甚苦之。时尚无子，幸其父为杭州龙王书吏，以乏嗣例为子求免。龙王为之申恳，得准除免此差。
　　据在含元殿见天府所颁秘书甚多，无知梦中举笔，千钧之重，仅默记得《心经注解》一本，《元君下品戒格》一册，系杀盗淫狂四则。其律甚细，大抵与禅门戒律相仿。惜当差数年之久，而含元殿主从未得一见，不知何许人也。
　　杭州屠涧南时在陈望之东伯署中，亲见其人自言如此，并亲录二书，戒格一本带归。此事万近蓬言。
　　狐狸驮旗白鹿张伞
　　胡又云：伊书吏皆阳世读书人，或生童，或孝廉，间有识者。至隶卒，多系狐鹿之类。来迎时，仪从整肃，狐狸驮旗，白鹿张伞，有金角者、银角者，似以此分职之尊卑。后充教习，居内城，则不复至。凡男女，皆不得同床睡。同床，则魂归时为生人所冲，不得入城。盖城内护卫宸居，天将充满，狐鹿之属不能入。后以泄机密革任，始生子女。
　　虎有黄光
　　胡又云：来受轮回者一虎亦有黄光，生时，山神土地视之，奏闻上帝，知为道中人落劫于含元殿者。查得命终时未曾勾取生魂，遂自缢死，混入虎胎。旋奉天旨，若虎伤人，罪坐含元殿主者及判司。
　　正色立朝四字现出腿上
　　吴钠孙，字坚士，仁和诸生，雍正甲辰孝廉作令紫廷先生讳邦员之孙，馆于本城汪氏。白日假寐起，觉左腿作痒，视之，现一“正”字，朱文隆起。又逾时，复现“正色立朝”四字，大如碗口，拭之不灭；端楷工整，笔法颇似虞世南《庙堂碑》。见者无不以为异，然求其故而不得也。
　　先是一日前，吴君为移厝室至三台山，道过张天官墓，石碑上镌“正色立朝”四字。或以为有所触犯，因复肩舆至天官墓上虔祷之。其地去于忠肃公祠不远，即祷于公祠乞签。神示签云：“少年发迹自豪雄，更复花枝压帽红。引得乡人齐俯首，洛阳季子一时荣。”旁有解之者曰：“此吉语，不必言。”是秋，适举行己酉正科乡试，定为护隽之兆。第三句谓远近来观者皆低首谛视，第四句暗用引锥刺股事，而延陵季子之称，于姓亦有关合。及秋试，竟不第，现出四字渐渐平复，以后亦无他怪。此乾隆五十四年六月初三日事。
　　余按《涌幢小品》载：嘉靖间，山东海丰县民徐二病伤寒，忽臂膊上生“王山东”三字，长州尤宝以闻，逮至京师，验明释放。
　　狗儿
　　申生祥麟者，小字狗儿，居渭南，故农家子。状妍媚而性谌挚，不为父母所悦。会关中饥，将觅食他郡，以祥麟寄邻家。邻人责以治地，怠则鞭挞之。不堪，乘间乃逃入蓝田山，复越秦岭而西，昼食卉木，夜就岩穴栖其身，凡数月。时方酷暑，入山益深。
　　一日坐崇阜，下窥洞穴，林萝蔽之，入其中假寐。须臾，黑烟喷入，火燎毛发有声。亟穿穴出，有巨蟒如瓮，不见其首，尾ㄏ洞外，毒雾幕之，高三丈许。祥麟惊扑地，堕土穴中。醒后，自视身首，黝黑如漆，就山中乞食，群呼噪指为鬼物，以刃梃殴逐之。自分必死。亡何，见灌莽中有物若栲栳状，饥甚，剖食之，浆白如乳。数日后，觉体中麻痒，乃入溪涧浴之，忽黑皮蝉蜕而貌转靡。
　　祥麟故习秦声，出山后由汉中至武昌。其他有胡妲者，艺颇精，求其指示，欲藉以假食。不肯授，转同类揶揄之。愤而弃去，佣于金弹儿家，汉阳名倡也。祥麟事之，见其一颦一笑，一举止，一饮食，一寤寐，明姿冶态，备极诸好。居一载，喜曰：“吾得之矣。”复请奏技，观者尽倾，如壮悔堂所传马伶演《鸣凤记》故事也。又数月，夜宿旅店，忽有白刃自牖飞入扌甚其首，亟避出视之，即胡妲也，知招妲忌，其地不可居，即日返渭南。
　　方祥麟始去也，年十六，又四载归，入室，不知父母所在。有云见之山西者，复弃家渡河，由蒲州售技至太原访之。一日，演剧于沈竹坪观察署，亻兼从侍列中有老叟似其父，时方登场，瞥眼不觉失声。询其故，令相识认，果然。其母亦在署，闻亟超出抱持之，各相视，恸不能起，坐中皆泣下。观察感动，最赠之，令与俱归。
　　返旧居，置田五十亩于酒河川原上，将事亲以终其身焉。
　　鹏粪
　　康熙壬子春，琼州近海人家忽见黑云蔽天而至，腥秽异常，有老人云：“此鹏鸟过也，虑其下粪伤人，须急避之。”一村尽逃。俄而天黑如夜，大雨倾盆。次早往视，则民间屋舍尽为鹏粪压倒。从内掘出粪，皆作鱼虾腥。遗毛一根，可覆民间十数间屋，毛孔中可骑马穿走，毛色墨，如海燕状。
　　银伥
　　人但长虎有伥，不知银亦有伥。朱元芳家于闽，在山峪中得窖金银归，忽闻秽臭不可禁，且人口时有瘛<疒厥>。长老云：“是流贼窖金时，常困苦一人，至求死不得，乃约之曰：‘为我守窖否？’其人应许，闭之窖中。凡客遇金者，祭度而后可得。”朱氏如教，乃祝曰：“汝为贼过久，我得此金，当超度汝。”已而秽果净，病亦已，朱氏用富。有中表周氏亦得金银归，度终不能久也，反其金窖中。汤某为作银伥诗曰：“死仇为仇守，尔伥何其愚！试语穴金人，此术定何如？”
　　苍蝇替人治病
　　诸生俞某久病，家赤贫，不能具医药，几上有《医便》一册，以意检而服之，皆不效。有一苍蝇飞入，鸣声甚厉，止于册上，生泣而祷曰：“蝇者，应也，灵也。如其有灵，我展书帙，择方而投足焉，庶几应病且有瘳乎？”徐展十数叶。其蝇瞥然投下，乃犀角地黄汤也。如法制之，服数剂得愈。
　　鼠荐卷
　　繁昌令黄公与余同校江南甲子乡试，黄阅赵字号一卷，不合其意，置之落卷箱中。次日早起看文，此卷仍在几上，初意以为本未入箱，偶忘之耳，乃仍放箱中。次早此卷又在几上，疑家人作弊，夜张烛佯寐伺之，见三鼠钻入箱，共扛一卷放几上。黄疑此人有阴德，故朱衣遣鼠为之，遂勉强一荐而中。榜发，其人姓闵名某，来见，乃告之故，且问：“君家作何善事？”曰：“家贫，无善事可做，但三世不许畜猫耳。”
　　石人赌钱
　　雷州治前立石人十二，执牙旗两旁，即今卫治是也。忽一夜守宿军丁闻人赌博争吵声，趋而视之，乃石人也，地上遗钱数千。次早闻于郡守，阅视库藏，锁钥如故，而所失钱如所得数。郡守将石人分置城隍、东岳两庙，其怪遂止。
　　犬逐通判
　　甲辰大荒，平湖尤甚，有赵通判者下县催征，刑洁严刻，邑人大恐。时乞儿甚多，忽有黑犬直立作人言告之云：“赵通判领库银三千行赈，曷往恳求？”相牵诣赵，顷刻数百人，无赖子又乘之在噪。赵遑惧，逾墙遁去。
　　佛奴穿母胁生
　　锡山尤少师时享之子平贞娶王氏，产一女，从左胁下出，名曰佛奴。慧性异常，五岁举动如成人。至秋，渐不食，形体日小。一日，母胁复开，女便跃入，母即痛死，以僧家法焚之，筑小塔于赤石岭葬焉。平贞念妻女，不两月亦死。余素闻率昔小而游，倘受人惊，则仍奔入母腹中，不料人亦如之。
　　彭祖举柩
　　商彭祖卒于夏六月三日，其举柩日，社儿等六十人皆冻死，就葬于西山下，其六十人墓，至今犹在，号曰“社儿墩”。又墓前有薤林，春不种而生，秋不收而枯。或人妄加耕锄墓旁，则雷雨大作。
　　人皮鼓
　　北固山佛院有人皮鼓，盖嘉靖时汤都督名宽戮海寇王艮皮所鞔。其声比他鼓稍不扬，盖人皮视牛革理厚而坚不如故也。
　　指上栖龙
　　有萃里民王兴，左手大指著红纹，形纡曲，仅寸许，可五六折。每雷雨时，辄摇动弗宁。兴撼焉，欲挫去之。一夕，梦一男子，容仪甚异，谓兴曰：“余应龙也，谪降在公体，公勿祸余。后三日午后，公伸手指于窗棂外，余其逝矣。”至期，雷雨大作，兴如所言，手指裂而应龙起矣。
　　●卷五
　　夺舍法
　　庄怡圃言在西番途次，憩一庙侧，旁有毙马，风来腥秽不可忍，欲行又苦足疲。正踌躇间，俄有老僧偕一少年来，亦憩息庙隅。少者谓老僧曰：“徒弟，速遣死马去。”老僧即垂目不语。久之，死马忽动，跃然起，向下风行二里许复倒路侧。僧乃开目谓少者曰：“已遣去矣。”此用夺舍法，然其法有夺生、夺生不同。夺生者易其魂仍载其魄；夺死者无魄可袭，夺舍后尚须修炼以养魄。今西藏红衣喇嘛悉知其术，在《楞严经》为投灰外道是也。
　　尸奔
　　尸能随奔，乃阴阳之气翕合所致。盖人死阳尽绝，体属纯阴，凡生人阳节盛者骤触之，则阴气忽开，将阳气吸住，即能随人奔走，若系缚旋转者然，此《易》所谓“阴凝于阳必战”也，故伴尸者最忌对足卧。人卧，则阳气多从足心涌泉穴出，如箭之离弦，劲透无碍。若与死者对足，则生者阳气尽贯注死者足中，尸即能起立，俗呼为“走尸”，不知其为感阳也。唯口不能言，其能言者，为“黄小二”之类，为老魅所附。
　　陈聂恒《边州闻见录》载：有客山行，途中闻呼其名者，不觉应之。暮投主人宿，告以故。店主曰：“客无忧，我能治之。”夜，携剑伺客寝，外打三更，果闻有呼客者，见有物如人，奔入一冢而没。
　　明日询其居邻，知为新死而葬者，相与报官起验。其尸斑烂五色，店主曰：“是也，然犹未成精。”与众四觅，入深山中，见遗骸一具，亦五色生毛，曰：“此其黄小二矣。”焚之，果啾啾作声；及焚新葬之尸，了无他异。盖槁死之魂，久则成魅，特借新死之体以祸人。无所借，则久而为眚。若遇雷火击散其气，又能布而为疫，此皆山川戾之气偶中于身后故也。
　　骷髅三种
　　地中有游尸、伏尸、不化骨三种，皆无棺木外袭者。游尸乘月气，应节而移无定所；伏尸则千年不朽，常伏地；不化骨乃其人生前精神贯注之处，其骨入地，虽黑如{石}玉，久得日月精气，亦能为祟。故负米者死，肩骨后朽；舆夫死，腿骨后朽，以其生前用力，为精气结聚，故入土不易朽。伏尸亦然，伏尸则久受精气为游尸，又久而为飞行夜叉。《岣嵝神书》云：“老蛤能辟伏尸。”
　　人气分尘
　　世皆积尘，人气能分尘，故目不见尘也。尘能朽物，故宫室无人往则易朽。然屋宇年久则又积受人气，与日月风露之气交感，而生影于木石中，如《含文嘉·夏鼎图》所载，门屋市溷，池泽器具，悉能成精，有名字可呼。百年有影，千年则积影成形。此屋日有人住，则精气不能外越，以常为纯阳之气所逼，仅伏形于内，成金水内景之象。一经封闭，数十年得人阳气，则阴气日逼，而内之阳气悉达于外，于是有声有形而出焉，成火日外景之象。惟无质而借气以成形，故能幻变一切，此内生之邪，非外来者之乘虚而据者也。燃火酒照之，则真形立见，闻硫黄气亦退避。
　　鬼气摄物
　　赵衣吉曰：凡鬼物摄人及器，且皆用气禁，能以小容大。予少时，读书西城童佛庵韩姓家，亲见其家老仆为冤鬼所缠。一夕忽失所在，而门户四隅皆扃，已死于二里外桑园中，颈有手掐痕，青色，究不知从何出户。乙酉馆常山，见有为妖祟者，摄其人入石穴中。穴不甚大，仅容其身，穴口如盏。呼之则应，终不可出。破石取之，其人已死。又予戚唐姓家为狐祟，一日，其妇觅镜不得，后取瓶花，觉瓶倍重于昔，视之，则失镜宛然在中。口小腹大，亦不知何由而入。此皆以气禁。《汉书·方技传》有禁架之术，即此法也。
　　山魈怕桑刀
　　常山璩紫庭贡士有书塾在东门外山中，时有山魈出没其间，土人习见，亦不为怪，呼为“独脚鬼”。皆反踵而行，其来必有风云。其怪最怕桑刀，以老桑削成刀，斫之即死。悬桑刀于门，亦避去。山魈爱听歌，有张某馆衢州山中，每夜山魈踯躅而来，强嬲唱曲。
　　驱疟鬼咒
　　道书疟鬼皆分干支值日，有名字，某日得病，查其名，即可以符驱之。其不以日者，更属狂疟之鬼，尤犭皮猖为崇，名岳子贵，必须用值日之鬼拘之，所谓以贼攻贼也。然持此法行之，亦间有未验者，不如《太平广记》载“驱邪疟鬼咒”甚验。云：“勃疟勃疟，四山之神，使我来缚。六丁使者，五道将军，收汝精气，摄汝神魂。速去速去，免逢此人。”凡人疾发时，朝诵不彻，寒热即散，汗出而愈。张雨村先生业鹾台州，亲试有验，传人无不效者。
　　阴沉木
　　阴沉木，湖广施南府属山中土产此物，悉掘地得之，名孤阴沉木。质香而轻，体柔腻，以指甲掐之即有陷纹，少顷复合，职奇楠然。土人云，其木为棺，入土则日重，重则沉，葬千年后，其棺陷入地数十丈，亦坚重如铁，故宝贵之。施南买，不过六七十金，可得佳料一具；载至汉口，非千金不易购，以出水脚费大也。盘古以前无可考，和相传近混沌之上代，乃脱高龙汉也。老聃生于龙汉元年，见道书。
　　织登科记
　　昔有人误入星渚，见一女织缣，缣上多古篆，不识。问之，曰：“此今年登科记也，以呈上帝。”夫登科记必织，登  科文必铸，天上重科目如此，《千佛名经》岂虚语哉！若杨琼芳因贡院失火得元，又何异前明焦状元故事耶！当时人语曰：“不因南院火，安得状元焦！”
　　朱鹿田
　　朱鹿田先生官刑部郎中时偕大学士马公赴河南查办事件，路宿公馆，卧室三间，朱与与对房而居。时七月十六日，月色皎甚，朱患热不寐。三更忽有风来，门户自开，见白气如虹，蜿蜒进内，近朱帐。朱以拂击之，气即出。朱蹑其后，见气入马卧闼。少焉退出，有红光一道逐气交绕，白气不胜，形亦渐微，即出门去，红光亦回，不复追逐，门户又闭。听马则鼾声如雷，似不觉者。次日，耳房报随从家丁死者二人，皆身软如绵，不知何病。
　　飞僵
　　凡僵尸，久则能飞，不复藏棺中。遍身毛皆长尺馀，毵毵披垂，出入有光。又久，则成飞天夜叉，非雷击不死，惟鸟枪可毙之。闽中山民每每遇此，则群呼猎者分踞树杪击之。此物力大如熊，夜出攫人损稼。
　　程嘉荫
　　赵衣吉曰：予幼与程嘉荫同学，嘉荫有巧思，性好道，与范羽士交，得其《奇器录》一本，能为木牛，亲见其制。外式人尽能之，惟中设机各异。其喉舌下横直木，一系舌根，一坠心，心以铅为之；木四边有孔窍，悉用ㄌ穿，贯通于足。行则心摇，铅体重坠，则木一头下垂；少则舌本间又复下垂，则铅心又为所举而向上。如是俯仰，则足上所贯ㄌ，曳足屈伸而行，但甚缓，不能驰。加重物于背，则行亦钝滞。程云尚有九风轮木加，内五以合五藏，外四以像四肢，则行疾如飞，数百斤皆可负。捻其舌转则铅机横搁腰上，贯绳曳起，足即曲卧，与俗传武侯木牛式及壬遁诸书，西洋木牛法皆异。
　　亦能造寄话筒。筒间寸许，有闸隔之，内有机闭气，人向筒语毕则闸之。闸有次第，若乱开，则不成句矣。据程云，此法可贮百日，过百日则机微气散。
　　惜早夭，父母以其用心过甚呕血死，故其所得诸书悉焚去，勿留以祸弟也。
　　水虎
　　《尔雅》：虎，有角曰，能行水中。而不知水中实有虎也。康熙中，朱鹿田先生曾见松江提督养一虎在池中，以铁栅围之，名曰水虎。饲以鱼虾，不食生肉。《象山志》：里民渔于海，网得一雄虎，在网中犹活，出水即死。剖之，腹中有三小虎。此盖鲨鱼感气而化也，未登陆即为网获。
　　绿郎红娘
　　《广语》：广州女子年及笄，多有犯绿郎以死者；男子未娶，多有犯红娘以死者。谚云：“女忌绿郎，男忌红娘。”红娘亦曰“过天”，绿郎亦曰“附马”，有犯者须斋醮祷祀驱之。倘男犯绿郎，女犯红娘，其病不救，盖亦妖鬼，犹金华之猫魈。
　　文人夜有光
　　爱堂先生言：闻有老学究夜行，忽遇其亡友，学究素正直，亦不怖畏，问：“君何往？”曰：“吾为冥吏，至南村有所勾摄。”适同路耳，因并行。
　　至一破屋，鬼曰：“此文士庐也，不可往。”问：“何以知之？”曰：“凡人白昼营营，性灵汩没，惟睡时一念不生，元神朗澈，胸中所读之书，字字皆吐光芒，自百窍而出。其光缥缈缤纷，烂如锦绣。学如郑、孔、文  如屈、宋、班、马者，上烛霄汉，与星月争耀；次者数丈，次者数尺，以渐而差，及下者亦荧荧如一灯，照映户牖。人不能见，惟鬼神见之。此室上光芒高七八尺，以是知为文士。”
　　学究问：“我读书一生，睡中光芒当几许？”鬼嗫嚅良久曰：“昨过君塾，君方昼寝，见君胸中高头讲章一部，墨卷五六百篇，经文七八十篇，策略三四十篇，字字化为黑烟，笼罩屋上，诸生诵读之声，如有浓云密雾中，实未见光芒，不敢妄语。”学究怒吒之，鬼大笑而去。
　　狐仙正论
　　献县令明晟，应山人，尝欲申雪一冤狱，而虑上官不允，疑惑未决。门役有王半仙者，与一狐友，言小休咎多有验，遣往问之。狐正色曰：“明公为民父母，但当论其冤不冤，不当问其允不允，独不记制府李公之言乎？”门役返报，明为惧然。
　　因言制府李公卫未达时，尝同一道士渡江。适有与舟子争诟者，道士太息曰：“命在须臾，尚较计数文钱耶？”俄其人为帆脚所扫堕江死，李公心异之。
　　中流风作，舟欲覆，道  士禹步诵咒，风止得济。李公再拜，谢更生，道士曰：“适堕江者，命也，吾不能救；公贵人也，遇厄得济，亦命也，吾不能不救，何谢焉。”李公又拜曰：“领师此训，吾终身安命矣。”道士曰：“是不尽然。一身之穷达，当安命；不安命则奔竞排轧，无所不至。李林甫、秦桧即不倾陷善类，亦作宰相，彼自增罪案耳。至国计生民之利害，则不可言命。天地之生才，朝廷之设官，所以补救气数也。身握事权，束手而委命，天地何必生此才，朝廷何必设此官乎？晨门曰‘是知其不可而为之者’，诸葛武侯曰‘鞠躬尽瘁，死而后已’，此圣贤立命之学，公其识之。”李公谨受教，拜问姓名，道士曰：“言之恐公骇。”下舟，行数十步，翳然灭迹。
　　外国
　　外国之异，传闻最多。高丽有狗站，以四狗挽车。无启国人死心存，埋之地中，百年又复为人。土哈国昼长夜短，日没顷刻即出。沙弼国日入时声如雷，国中必鸣金鼓发乱之，否则小儿惊死。大耳国耳长七尺，阔四尺，人卧，以一耳为褥，一耳为被。宁台外人，至冬必蛰，如蛇虫状，不饮不食，不语不言，逢春则蠕蠕而动，饮食来往如初。女某国民百年一蛰。雷州民吃熟肉，咒之变行肉，再咒变猪羊，仍还原形，再咒之仍为熟肉矣。其咒曰：“东山王母桃，西方王母桃。”只十字而已，殊不可解。大秦国去长安四万里，羊生土中，脐连于地，割之必死。，须击鼓以震之，则脐绝而羊逐水草。此说见《新唐书》，近今果有谷种羊之皮，可见古人非欺我也。
　　作势渡水
　　张灏游真州竹林寺，寺隔小河二丈，僧驾板桥来往。张到时日暮，桥已撤矣，张奋身踏水而渡。至僧庵，但湿半鞋，僧大惊，以为仙。张笑曰：“我非仙也。少时曾有师授法，用厚砖高尺馀横排于地，铺三丈许，跃上飞走，砖不倾倒，再换薄砖试之。往来而砖不动摇，则用朽烂布绢，布绢受足不穿，再换豆腐，最后用绵纸竹纸。能踏竹纸不破，便可踏水矣。但起步须在二十步之外，一鼓作气，即作虎势腾空如飞。鞋头着水，不过五六寸，即上岸矣。若到水边才鼓气，便不能起势，然极其量，亦不过二丈而止。”
　　余按王莽用兵，募能飞者。有人应召，缚鸟羽为翅，飞数十步乃坠，莽知不可用。即此类也。
　　唐公判狱
　　保定制府唐公执玉尝勘一杀人案，狱具矣。一夜，秉烛独坐，忽微闻泣声，似渐近窗户。命小婢出视，敫然而仆。公自启帘，则一鬼浴血跪阶下，厉声叱之。稽颡曰：“杀我者某，县官乃误坐某，仇不雪，目不瞑也。”公曰：“知之矣。”鬼乃去。翌日自提讯，众供死者衣履与所见合，信益坚，竟如鬼言，改坐某。问官申辩百端，终以为南山可移，此案不动。其幕友疑有他故，叩公，始具言始末，亦无如之何。
　　一夕，幕友见曰：“鬼从何来？”曰：“自至阶下。”“鬼从何去？”曰：“然越墙去。”幕友曰：“凡鬼有形而无质，去当奄然而隐，不当越墙。”因即越墙处寻视，虽瓷瓦不裂，而新雨之后，数重屋上皆隐隐有泥迹，直至外垣而下。指以示公曰：“此必囚贿捷盗所为也。”公沉思恍然，仍从原谳，讳其事，亦不复深求。
　　郭六
　　郭六者，淮镇农家妇也，不知其夫姓氏。雍正甲辰、乙巳间，岁大饥，其夫度不得活，出而乞食于四方。濒行，对之稽颡曰：“父母皆老病，吾发累汝矣。”
　　妇故有姿，里少年瞰其乏食，以金钱挑之，皆不应，惟以女工养翁姑。既而必不能赡，则集邻里叩首曰：“夫以父母托我，今力竭矣，不别作计，当俱死。邻里能助我则助我，不能助我则我且卖花，毋笑我。”里语以妇女倚门为卖花。邻里嗫嚅俱散去，乃恸哭白翁姑，公然与诸荡子游。阴蓄夜合之资，又置一女子，防闲甚严，不使外人睹其面。或曰是将邀重价，亦不辨也。
　　越三载馀，其夫归，寒温甫毕，即与见翁姑：“父母都在，今还汝。”又引所置女见其夫曰：“我身已污，不能忍耻伴君，故为汝娶一妇，今亦付汝。”夫骇愕未然，则曰：“且为汝办餐。”已往厨下自刭矣。
　　县令来验，目炯炯不瞑。县令判葬于祖茔，而不失墓，曰：“不墓，宜绝于夫也；葬于祖茔，明其未绝于翁姑也。”目仍不瞑。其翁姑哀号曰：“是本贞妇，以我二人，故至此也。我儿身为男子，不能养我二人而委一少妇，途人知其心矣！是谁之过而绝之耶？此我家事，官不必与闻也。”语讫而目瞑。
　　又有孟村女者，崇祯末，巨盗肆掠，见女有色，并其父母挚之。女不受污，则缚其父母，加以炮烙，父母并呼号惨切，命女从贼。女请纵父母去乃肯从，贼知其给己，必先使受污而后释，女遂奋掷批贼颊，与父母俱死，弃尸于野。后贼与官兵格斗，马至尸前，辟易不肯前，遂陷淖就擒。
　　此二事正相反，论者皆有贬词，以为其一失节，其一心太忍。余曰：皆是也。孔子曰：“殷有三仁焉。”郭六改行，箕子为之奴也；孟村女抗节，比干谏而死也。古人于徐孝克妻、乐昌公主尚怜之，而况此二人乎！
　　刘迂鬼
　　刘羽冲者，沧州人。性孤僻，好讲古制，实迂阔不可行。尝倩董天士画《秋林读书图》，纪厚斋先生题云：“兀坐秋树根，块然无与伍。不知读何书，但见须眉古。只愁手所持，或是井田谱。”盖规之也。偶得古兵书，伏读经年，自谓可将十万。会有土寇，自练乡兵，与之角，大败。又得古水利书，伏读经年，自谓可使千里成沃壤，绘图列说于州官，州官使试于一村。沟洫甫成，水大至，顺渠灌入，人几为鱼。由是抑郁不自得。
　　恒独步庭阶，摇首自语曰：“古人岂欺我哉！”如是日千百遍，惟此六字。不久发病死。后风清月白之夕，每见其魂在墓前松柏下摇首独步，侧耳听之，所诵仍此六字。
　　痴鬼恋妻
　　京师有媪矣视鬼，常告人曰：昨于某家见一鬼，右谓痴绝，然情状可怜，亦使人心脾凄动。
　　鬼名某，住某村，家亦小康，死时年二十七八。初死百日后，妇邀我相伴，见其恒坐院中丁香树下，或闻妇哭声，或闻儿啼声，或闻兄嫂与妇诟谇声，虽阳气逼烁不能近，然必侧耳窗外，凄惨之色可掬。后见媒妁至妇房，愕然惊起，左右顾。后闻议不成，稍有喜色。既而媒妁再至，来往兄嫂与妇处，则奔走随之，皇皇如有失。
　　送聘之日，坐树下，目直视妇房，泪涔涔如雨，自是妇每出入，辄随其后，眷恋之意更笃。嫁前一日，妇整束奁具，复徘徊檐外，或倚柱泣，或俯首如有思，稍闻房内嗽声，辄从隙私窥，营营彻夜。媪太息曰：痴鬼何必如是！”若弗闻也。娶者入，秉火前行，鬼避立前隅，仍翘首望妇。吾偕妇出回顾，见其远远随至娶者家，为门神所阻，稽颡哀乞，乃得入，则匿墙隅，望妇行礼，凝立如醉状。妇入房，稍稍近窗而窥，至灭烛就寝，尚不去，为中ニ神所驱，乃狼狈出。
　　仍至妇家，妇留一儿在家，闻儿索母啼，趋出环绕儿四周，以两手相搓作无可奈何状。俄嫂出挞儿一掌，更顿足拊心，遥作切齿状。媪视之不忍，乃径归。
　　狐仙惧内
　　纪仪庵有质库在西城中，一小楼为狐所据，夜恒闻其语声，然不为人害，久亦相安。一夜，楼上诟谇鞭笞声甚厉，群往听之。忽闻负痛疾呼曰：“楼下诸公皆当明理，世有妇挞夫者耶？”适中一人方为妇挞，面上爪痕犹未愈，众哄然一笑曰：“是固有之，不足为怪。”楼上群狐亦哄然一笑，其斗遂解。闻者无不绝倒。
　　军校妻
　　纪晓岚先生在乌鲁木齐进，一日，报军校王某差运伊犁军械，其妻独处，今日过午，门不启，呼之不应，当有他故。因檄迪化同知木金泰往勘。破扉而入，则男女二人共枕卧，裸体相抱，皆剖裂其腹死。男子不知何自来，亦无识者。研问邻里，茫无端绪，拟以疑狱结矣。
　　是夕，女尸忽呻吟，守者惊视，已复生。越日能言，自供：“与是人幼相爱，既嫁犹私会。后随夫驻防西城，是人念之不释，复寻访而来。甫至门，即引入室，故邻里皆未觉。虑暂会终离遂相约同死。受刃时痛极昏迷，倏如梦觉，则魂已离体。急觅是人。不知何往，惟独立沙碛中，白草黄云，四无边际。正彷徨间，为一鬼将去，至一官府，甚见诘辱，云是虽无耻，命尚未终，叱杖一百驱之返。杖乃铁铸，不胜楚毒，复晕绝。及渐苏，则回生矣。”视其股，果杖痕重叠。驻防大臣巴公曰：“是已受冥罚，奸罪可勿重科矣。”
　　先生《乌鲁木齐杂诗》有曰：“鸳鸯毕竟不双飞，天上人间旧愿违。白草萧萧埋旅榇，一生肠断华山畿。”
　　飞天夜叉
　　先生在乌鲁木章，把总蔡良栋言：此地初定时，尝巡至南山深处，日色薄暮，似见隔涧有人影，疑为盗  ，伏丛莽中密侦之。见一人戎装坐磐石上，数卒侍立，貌皆狰狞。其语稍远不可辨，惟见指挥一卒，自石洞中呼六女子出，并姣丽白皙，所衣皆绘彩，各反缚其手，觳觫俯首跪。以次引至坐者前，褫下裳伏地，鞭之流血，号  呼凄惨，声彻林谷。鞭讫径去，六女战栗跪送，望不见影，乃呜咽归洞。
　　其地一射可及，而涧深崖陡，无路可通，乃使弓力强者攒射。对崖一树，有两矢着树上，用以为识。明日，迂回数十里寻至其处，则洞口尘封。秉炬烛而入，曲折约深四丈许，绝无行迹，不知昨所遇者何神，其所鞭者又何物。或曰：此飞天夜叉化为女子者也。
　　虎伥
　　新安程生名敦，有族人家深山中，后圃园亭颇有幽趣，生往候之。迨晚，则键庄门，盖其地有虎也。
　　一日初更时，月色微明，狂风骤作，一僮欲请钥出户，侪辈止之不可，主人亲晓谕之。僮不得已，私欲越垣而出，以高峻不得升。忽闻垣外有虎啸声，主人乃令众仆挟持此僮，颠狂撞叫，不省人事。生知有异，亲登小楼觇之，则见有一短颈人在垣外以砖击垣，每击，则此僮辄叫呼欲出，不击乃定。生及主人皆知必虎伥也，乃持此僮愈力。僮叫呼良久，忽变作豕声，便溺俱下，其矢亦成猪矢矣，园中之人大惊。至五鼓，此僮睡去。
　　天晓时，生及主人复登楼觇，则见一虎自西边丛薄中跃去，而伥不复见矣。
　　狼牙
　　凡猛兽皆以爪牙利，故能搏噬，而古者独称狼牙者，但以为尖利害物耳。数年前，甘泉令某一日自外返署，见快役班房系一小兽如犬，而双眼浅绿色，意其为狼，询之果然，乃牵入署。有幕客某以烟杆戳其口，小狼露腭作欲啮状。谛视之，其牙粲白，大小参差不齐，而其龈生成一片，非若人与他兽之分排编次也，因恍然悟古人以狼牙名兵器，盖取诸此。而狼之狠戾恃有此牙，亦天之赋与独异，若人之骈胁，猿之通臂然。
　　楼怪
　　西安省城四府街有王太守宅，太守官浙中，宅久关锁，留仆守之。一日，邻人远望见其后楼悬灯数十盏，趋至询其仆，启门视之，寂然无物。又有童子数人白日往游，至后楼，见有白须老人凭楼窗下视。群哗之，老人忽吐舌，长丈余至地。大骇而散。
　　乾隆某年，太守缘事，此宅入官，同寅乾州高公名璨者买之。所属武功黄令景略赴省借宿，夏月昼卧前厅，傍晚乍醒，北窗自启，有物黑面赤睛来窥。黄大呼而起，率众仆逐之，不见。高公赴省，将前在长安任卷宗箱置后楼。一日查旧案，令厮役上楼启之，见巨蛇蟠据箱侧，大骇走白高公。亲往视之，无有矣。高因不敢居。
　　忽一日晚间，后楼失火，官吏救之，惟后楼烬焉。院中有白骨一堆。长安令周小亭拨视之，有大牙十数，长各五寸余。别无他异。秦方伯、舒观察皆取一二枚以去。人皆云此怪已自焚死。高公擢宁武太守，始迁居之。今将此宅转鬻于前令杨翊亭，竟无他异。
　　武进两异事
　　武进之北乡，土名尤村，有某姓诞一儿，暴长，甫十一月而长尺。每啖饭，三巨碗，或饵以粉糍，能尽七枚。然不能言，尚卧筐篮，需人提抱。此乾隆五十年事。
　　毗陵郡北隅有秦姓妇忽诞一儿，状貌狞恶，头有两角，角隐隐复有两目；遍身青色，多肉块磊磊；势长数寸，纤细如灯草；啼声亦甚异。其家以为妖，埋之废圃旁。翼日人过，犹闻地下作呦呦声。此五十五年八月事。
　　有子庙讲书
　　西江周驾轩太史，新举孝廉，赴北闱会试。路过邹鲁间，梦人引至一处，栋宇巍峨，上书“有子庙”三字。心疑之，以为有子配享圣人久矣，此地何以别立有庙。
　　俄而召入，上坐有古衣冠者，年五十许，发眉苍秀。揖而进之，命之旁坐，曰：“汝西江名士，可知《论语》第一章‘孝弟也者，其为仁之本欤’作何解？”周曰：“仁为五德之首，孝弟又为仁德之首。”有子曰：“非也。古字‘人’与‘仁’通，我首名‘其为人也孝弟’，末句‘孝弟也者，其为仁之本欤’，其义一也。汉、宋诸儒不识‘仁’字即‘人’字，将个孝弟放在仁外，反添枝节。汝到世间为我晓示诸生也。”周唯唯而出，是年即中进士，入词林。
　　余按“井有仁焉”之“仁”，即人字，则此章“仁”之为“人”，当亦无疑。
　　米元章显圣
　　芜湖鲍某工画，专学米元章，竟能得其大概；且又能烘染纸作旧色，识者莫辨。南北骨董家购者甚多，因之致富。
　　一日，作画倦矣，坐而假寐，忽见一人唐巾宋服，登其庭骂曰：“我米元章也，汝学我画，仅得皮毛，而欺世取财，将来千百世后道元章之画不过如此，则我之身分姓名，俱为汝糟蹋矣！”因袖中出一石击其右肱，鲍觉酸痛，一惊而醒。从此握笔，腕痛难胜；执箸数钱，依然无恙。
　　麒麟喊冤
　　有邱生者，吴人也。幼习时文，屡试不售，怒曰：“宋儒误我！”乃尽烧其《讲章》《语录》，而从事于考据之学，奉郑康成、孔颖达为圣人，而渺视程、朱。
　　家贫，游学楚、蜀。过峨嵋山，坐古松之下，温习《仪礼注疏》。有白额虎衔之而去。行数里，乃掷于深谷中，虎竟去。邱心悔，当是背宋儒之报也。方懊恼间，见谷旁有石大门开。邱走入，则殿宇巍峨，署曰“文明殿”，两旁罗列书籍百万，莫知其数。邱掀翻书目，谓必以六经冠首，不意翻毕，竟无有也心疑之。
　　旁有古衣冠者倚门而立，邱揖而问曰：“此处何神所居？”曰：“苍圣。”邱问：“苍圣始制文字，自该万卷横陈，独无古《六经》何耶？”古衣冠者曰：“向来原有此书，但名《诗》《书》《周易》，不名经也。自汉人多事，名曰《六经》，造作注疏，穿凿附会，致动上帝之怒，责苍圣造字生此厉阶。从此，文明殿中撤去注疏，致汝掀翻不得。”邱问：“注疏何以上干天怒？”曰：“此事原委甚长，汝且静听我言。汝可知万国九州，只有一天乎？自盘古开辟以来，三皇五帝，莫不钦若昊天，天亦安享郊牛，数千年矣。忽然东汉末年，有五妖神头戴冕旒，身穿龙衮，闯入天宫，各称名号。其自称赤怒者，红面猬髯，状尤狞恶。其他兄弟四人，衣青者号灵威仰，衣黄者号含枢纽，衣白者号白招拒，衣黑者号汴光记，竖眉昂首，哓哓嚷嚷，竟欲篡夺上帝之位，分据为五国。上帝盘问五人得姓受命所由来，皆瞪目不能答。帝命神兵擒之，与斗未决。适苍圣朝天奏曰：‘此五神姓名皆谶纬妖言，汉人郑玄师弟所传，但召郑玄来，则不斗而自伏矣。’帝无可奈何，即命九幽使者召郑元师弟上殿。见其举止老成，饮酒三百杯不醉，遂署文明殿功曹，五妖神始帖服不动。凡郑所奏，帝亦颁行世间。久之，其教有必不能行者。天子冕旒用玉二百八十八片，天子之头几乎压死。夏祭地示必服大裘，天子之身几乎死。只许每日一食，须劝再食，天子之腹几乎饿死。丧礼，含殓用米二升四合，君大夫口含梁稷四升，如角四不能启其齿，则凿尸颊一小穴而纳之。凡为子孙者，心俱不忍。以讹传讹，习而不察，将及千年。一日，天帝坐紫薇宫，见云中飞下一兽来，龙鳞马鬣，喊冤奏曰：‘臣麒麟也，不食生虫，不践恶草，人人称为仁兽，必待圣人出，臣才下世。不料有妄人郑某、孔某者生造注疏，说郊天必剥麒麟之皮蒙鼓，方可奏乐。信如所言，人主郊天一回，必杀一麒麟麒麟何罪，遭此屠毒？此等议论，只好吓骗黄巾贼，见老郑便一齐下拜，使麒麟见之，必唾其面。’言未毕，又见空中云鬟霞佩，率领数妇人姗姗来者，跪奏曰：‘妾姜氏，周王妃也，当时周王劝农，妾并不随行。今有妄人郑某，说天子劝农，必与王后同行。妾想妇人幽闺弱质，行不逾阈，岂有披霜冒雪出来劝农之理？北魏王肃曾言其非，唐人孔颖达将王大加呵斥，党同诬妄，一至于此！’诸妇人齐奏曰：‘妾南国诸侯大夫王妻也，夫君外出，妾等心忧，“亦既觏止，我心则降，”言既见而心安，此人情也。郑训“觏”为交媾之媾，言交精而心降，又训“五日为期，六日不詹，”云妇人五日不御，必有思男子而不得之病。妾等皆公侯淑女，不应贪淫至此。’麒麟在旁蹋足大笑，帝问：‘何笑？”麟曰：‘诸夫人但知责郑玄，不知责戴圣。圣造《礼经》，其罪更大。臣在周文王灵囿中与振振公子同游，见文王宫女原无定数，多不过二三十人，并无九嫔、二十七世妇、八十一御妻之名号，亦从不见有“金环进之、银环退之”之条例。文王日昃不暇，乐而不淫，那得有工夫十五夕而御百余妇哉？戴圣本系赃吏，造作宫闱经典，以媚昏主；而郑元师弟又从而附会之，致后世隋宫每日用烟螺五石，开元宫女六万余人，皆其作俑也。且注《诗经》“昏靡供”，言“”是妇人之阴，此是景十三王传中之事，三代无此惨刑。’天帝闻之大悔，曰：‘朕用人过矣。’召苍圣谓曰：‘卿造字原有功于万世，大圣人周公孔子皆出汝门下，不料后来俗儒流弊，一至于斯，何以救之？’苍圣奏曰：‘臣兄弟三人同造字，臣所造之字都是下行，臣弟沮诵、亻去卢所造之字或右行、或左行。左右行者，行于东西二方；下行者！行于中华。今东西方只一教，而中华之教如此纷张，惟有召西方明心见性之人学佛未成者来，大显神通，将此辈一扫而空之。’帝曰：‘召佛是矣，何以要召学佛未成者？’苍圣曰：‘佛无夫妻父子，故名异端，恐来中国，人多不服。惟有少时借佛书参究一番，中年同归周、孔者，墨行儒名，人才肯服。宋朝某某最佳。’麒麟在旁争之曰：‘楚固失矣，而齐亦未为得也。据汉儒“麟鼓郊天”之说，不过麒麟晦气，而天帝尚得一顿饱餐。若宋儒主持名教，训“天命之谓性”，云“天即理也”，古帝王只有祭天者，无祭理者，将来天帝血食，不从此而斩断乎！不但此也，恐尖嘴雷神还要来闹。’帝曰：‘何也？’曰：‘朱注有“盛馔”三句，云“敬主人之礼，非以其馔也。”下文注“迅雷必变”云“敬天之怒”。岂非下文暗藏不以其雷耶？从此雷公没人怕了，雷公岂肯甘心？’天帝笑曰：‘汝言亦是，但气运各有盛衰，朕亦不能作主，姑且召明心见性之人，试其伎俩何如？”俄见苍圣带领宋儒上殿：有褒衣博冠手执太极圈者；有闭目指心自称常惺惺者；有拈花弄月自号活泼泼地者；最后四人扛一大桶，上放稻草千枝，曰：‘此稻桶也，自孔孟亡后，无人能扛此桶。唐人韩愈妄想扛桶，被我取他与大颠和尚书札，搜出真赃，把他所扛之桶多掀翻了，何况郑、孔，敢与我四人为难乎！’言未毕，果见赤怒、白招拒五妖神爬墙穴洞，偃旗息鼓而逃。天帝大喜，即命此四人权摄文明殿功曹。此汉学所以不昌，而文明殿之所以无注务也。”
　　邱问：“既如此，何以架上不收宋儒注疏乎？”曰：“一误岂容再误，宋儒此座亦恐终不能久，现在陆、王二姓，本朝颜息斋、李刚主、毛西河等，都与为难。”方谈论间，忽闻钟彭声，内闻苍圣传旨云：“朕命白虎驮邱生来，原恶其自矜汉学，凌蔑百家，挟天子以令诸侯，故有投畀豺虎之意。今闻渠已悔误，可赐山中云雾茶一杯，领其出山，俾述所闻，可以晓世。”
　　古衣冠者引行曲涧中，邱因问曰：“据苍圣之言，汉学不可从；据麒麟之言，宋儒又不足取。然则我将安归？”神曰：“随之时义大矣哉！士君子相时而动，故曰“顺天者昌”。即如神道设教，蒋帝既衰，关帝自兴，此眼前之明证也。当汉学盛时，晋朝王弼注《易》，骂郑康成为老奴。康成白昼现形，立索其命而去。元行冲有言，‘今人宁道孔圣误，讳言郑、非。’亦怕康成作祟故也。今气运既衰，其鬼不灵，而人亦少谈孔、郑矣。当宋学盛时，元朝祭朱考亭，至于呼太祖御名成吉思而祭，尊与天同。明祖登极，又聘宋金华四先生等讲学，皆考亭之小门生也，一脉相传。颁行《四书大全》，通行天下，捆缚聪明才智之人，一遵其说，不读他书。杨升庵有言：‘虫有应声者。今天之儒生，皆宋儒之应声虫也。’子不作应声虫，安能拾取科名，上报君父乎？”
　　邱曰：“然则上帝亦好时文八股耶？”古衣冠者大笑曰：“上帝非秀才，安用时文！不特帝所无时文，即郎洞、二酉山亦从无此腐烂之物。细字小板古书，亦无此恶模样。”邱曰：“然则时文科甲中，何以出许多豪杰？”神曰：“士如鱼也，钓之可得，射之可得，网之亦可得。大者蛟鳌，小者鲂鲤，皆水所生，不因钓射网罟而有异焉。历代以经学取为名臣者，若而人；以诗赋策论取为名臣者，若而人；以时文取为名臣者，若而人。豪杰之士，岂为功令所束而遂淹没哉！汝试看吕蒙拔于盗贼，郭子仪起于缧绁。盗贼罪中人尚且有人，而况于时文科目耶！”
　　邱问：“上帝何好？”曰：“好诗文。”问：“何以知之？”曰：“汝试想上帝白玉楼成，何以不召老成人马季常、井大春作记，而召一少年挑达之李长吉耶？海上仙龛，芙蓉城主，何以不召周、程、张、朱聚徒讲学者居之，而召一好酒及色之白居易、豪纵不羁之石曼卿耶？”
　　邱恍然大悟，乃再拜曰：“如神人所言，某将弃汉学、宋学，而从事于诗文何如？”神曰：“子又误矣！人之资性，各有短长。著作之才，水也，果有本源，自成江河。考据讲学，火也，胸中无物，必附物而后有所表彰，如火之必附于薪炭也。子天性中本无所有，焉得不首鼠两端？且子既精汉学矣，试问帝王所食之米何名？”邱不能答。神曰：“康成之注释之‘溲溲’云：‘舂之播之，使趋于凿。粟一石为粝，舂一斗为稗，又去八升为凿，又去九升为侍御。侍御者，王所食也。’子试思米舂至八九次，其粝稗糠乞将何所归？天故专生此一流飧糠核而饱秭稗之人，或琐屑考据，或迂阔讲学，各就所长，自成一队。常见孔圣、如来、老聃空中相遇，彼此微笑，一拱而过，绝不交言，此天地之所以为大也。”
　　邱闻之，色若死灰，意流连不出。神曰：“子休矣！子被虎衔落山涧，袖中所带《仪礼注疏》，螬食者过半矣！盍速归乎！”邱再拜出洞，至今犹存。
　　大通和尚
　　吴门某进士通禅理，立志成佛。闻天台山僧名大通者年一百二十岁矣，乃徒步访焉。两扣茅蓬，辞不见，进士跪门。
　　一日，僧召入问：“汝来何为？”曰：“愿学佛。”曰：“君非某尚书之子欤？”曰：“然。”“今尚在乎？”曰：“在。”“有妻子乎？”曰：“有。”僧曰：“君误矣！佛性慈悲，汝父尚在，妻尚存，而忍心别父弃妻，贪图作佛，此心可以见得佛否？”进士不能答。僧又问：“成佛必须功德，汝立何功？”曰：“我遇荒年必倡捐赈粥，遇棺椁必掩埋，年年买活物放生。”僧曰：“凡有心积德以徼福者，与无德者同。犹之律上过失杀人，虽杀不抵命也。汝贪成佛，而强为诸善，何功之有？汝果要学佛，当先学我，便从此刻学起。我坐则坐，我食则食，我溲溺则溲溺，我眠则眠，汝能照样行乎？”曰：“能。”僧长呕一声，便闭目坐榻上，一日不语，不饮，不食，不眠，不起溲溺。进士骨节酸楚，腹中雷鸣，溲溺俱下，而僧不知也。不得已，起跪僧前，愿且还家。僧亦不答，拱手微笑而送出焉。
　　掠剩鬼
　　广陵法云寺僧珉楚，常与中山贾人章某亲狎，章死，楚为设斋诵经数月。
　　忽遇章于市，楚未食，章即延入饭店，为置胡饼。既食，楚问：“君已死，那得在此？”章曰：“吾以小罪未免，今配为扬州掠剩鬼。”问：“何谓掠剩鬼？”曰：“凡吏人贾贩利息皆有数，过常数得之即为馀剩，吾得掠而有之。今人间如吾辈甚多。”因指路人曰，某某皆是。顷之，有一僧过，指曰：“此僧亦是。”因召至与语，良久，僧亦不见。
　　楚与章南行，遇一妇人卖花，章曰：“此双人亦鬼，所卖花亦鬼所用之花，人间无用。”章出数钱买之以赠楚曰：“凡见此花而笑者，皆鬼也。”即告辞而去。其花红可爱而甚重，楚亦昏然而归。路中人见花，颇有笑者。至寺北门，自念吾与鬼同游，复持鬼花，殊觉不祥，即掷花沟中，溅水有声。
　　既归，同院人觉其色甚异，以为中恶，竞持汤药救之。良久乃苏，具言其故，因相与复视其花，乃一死人手也。
　　●卷六
　　多官
　　多官，闽莆田人，襁褓失怙，恃嫂郑氏乳之。长而美丽，兄嫂皆爱之。兄远贾外出，或经年不归。嫂常居母家，携叔去，令出就外傅。邑有叶先生授徒于家，多官往学焉。
　　江西陈仲韶，贵公子也。年十八，举于乡，兄宦闽，以丧偶故往省。路出莆田值雨，遭多官于道，神为之夺，下舆随行。多官回顾，见其抠鲜衣，曳粉靴走泥淖中，状若狂痴，心颇疑之。仲韶卒尾至其家，苦不得入。访于邻，始知为多官，自书塾归，乃至其嫂家也。
　　仲韵抵兄署，与其嬖京儿谋欲得多官。京曰：“子盍以游学请诸兄？允则事济矣。”兄果喜，仲托莆令修厚贽于叶。叶馆以公子礼，不知为先达也。仲遍谒同学，多官出见，骇然良久，心知客为己来，自是绝不过从，惟扃户而读。居匝月，终无由通款。
　　一夕，闻多官呻吟声，瞰之，病卧在床，叶偕医来诊其脉曰：“虚怯将脱，非参四两不治。”叶闻，欲送之归。仲韶勃然曰：“渠家贫，安能办此？即归亦死耳，”立启箧出金授医，复语叶曰：“有故悉我任。”遂亲侍汤药，衣不解带者半月有余。多官旋愈，深德仲韶，于是来往颇密，然终无戏容。
　　仲无间可入，复谋于京儿，京曰：“吾知其感公子矣，不知其爱公子否？可佯病试之。”如其言，多官来，亦如仲之侍己疾者。京儿贿医诡云：“药中须人臂血，疾始可治。”命京，京佯不可，多官在旁无语，至暗中乃刺血和药以进。仲知之大喜，以为从此可动也。适兄膺荐入都，招仲偕往，多官闻之，乃夜就仲室曰：“曩者公子倾金活我，非爱我故耶？今行有日矣，义不忍负公子，请缔三日好，誓守此身以待。”即宿于仲所三日，仲乃行。
　　叶有甥名淳者，性淫恶，而颇饶膂力，涎多官美，欲与狎，不可。一日，仲韶使至，多官置来书案上，出询仲起居。淳潜入，见仲书多亲昵语，喜曰：“是可劫也。”多官来，袖书示之曰：“汝从陈公子，独不可从我乎？”多官初欲拒之，已而思有书在，虑不能灭其迹，复佯笑曰：“若还吾书，今夕当从汝。”淳喜，还书而出。多官焚之，乃作二札，一与仲诀，一以告嫂，纳诸箧，即取所佩刀自刭。嫂闻信至，启箧得书，讼其事。淳瘐死狱中。
　　仲韶归，见所遗书，一恸几绝。感其义，誓不再娶。一夕，梦多官来曰：“不可以我故废君祀，君娶，我将为君后。”从之，果举一子，眉目绝似多官，因名喜多。
　　先是京儿与谋时曰：“多官洵美，但眉目间英气太重，充其量可以为忠臣烈士，虑不善终耳。”后果如其言。
　　祈梦二则
　　宜兴士人，少时到于忠肃庙中祈梦。夜梦神旁皂隶来，摸其臂与之狎，士人愤怒，大叫而醒，以为忠肃不能御下，何足敬也，遍告亲友。后士人成进士，选湖广龙阳县，十馀年，卒于任所，
　　赵笠亭祈梦于坟，梦见少保凭几坐，几上燃烛二枝，上有绿字书“冠冕通南极，文章列上台”两句，以为大吉兆。后竟以疾亡。将殡，诸门弟相率临奠设筵告祭，其筵前烛二枝，绿字所书，即此二句。
　　鬼被冲散团合最难
　　绍兴傅长纯，馆胡抚军宝泉署。一日，胡出堂理事毕，来告幕中诸友云：“适坐堂上，有皂役仓猝后至。甫入门，俄一鬼趋出，与皂相值，为皂冲仆。其鬼四肢悉散堕地上，耳、目、口鼻、手、足、腰、腹如剥开者，蠕蠕能动。久之渐渐接续，又良久复起而去。”胡视皂役之气颇旺，鬼误值为其气摄住，故不得退避而冲倒也。其倒时，皂竟不知，旁廊下有鬼，多笑之而不前。
　　石板中怪
　　桐城朱书楼云：其父昔居巢县，去其家里许，有山险峻，不通人迹。一日，佃户来报：“山上木鱼声响，从未见有僧往来，请侦视之。”其父率佃户数十人，披荆斩棘而上。见山顶石洞中有老僧趺坐蒲团，敲木鱼念佛。问：“从何来？”僧不答。问：“需斋供否？”曰：“吾辟谷多年，奚用斋乎！”言毕，闭目而坐。众惊异下山。
　　朱归告其母，母曰：“是神僧也。我有蓄金五百，汝为建佛阁于山上，供养此僧。”朱遂率众鸠工。僧忽出洞指所立处曰：“此下若见石板，慎勿轻动，动则妖出。”众不信，以为石下或有窖金，趁僧不在时，共力掘起。忽黑气冲天，飞砂迷目，僧急出洞曰：“妖已遁矣，不信吾言，致为人祟，奈何？”
　　工未完，果有方姓家奴被二女妖缠扰几死，其主仓皇来，告僧求教，僧遂下山建坛，竖七星灯。咒语移时，双袖一挥，向空喝曰：“汝幽禁虽久，野性尚存，速随吾上山修炼。”是夕，方姓家遂安。嗣后有上山者，常见僧旁有二美女侍立，执卷焚香，丰姿绰约，群以为异。如是者六年。
　　一日，僧召朱谓曰：“予号大容，曾遇异人指点出家。今道行已满，明日即当飞升。二妖已皈佛法，自往他处修真，但与方姓尚有宿愆，吾化后，须供渠七日，消除此案。”及明日，僧举火自焚，于是二女复至方家，附奴身上索酒食，曰：“吾已千年未曾看戏，可为我演戏七本，我才看和尚面上，甘心饶汝。”方从之，演毕寂然，惟正厅桌上留红帖一张，大书“嫣红环翠谢戏”六字。
　　僵尸贪财
　　金陵张愚谷与李某交好，同买货广东。张有事南归，李托带家信。张归后，寄信李家，见有倌在堂，知李父亡矣，为设祭行礼。李家德之，其妻出见，年才二十余，貌颇妍雅，设馔款张。时天晚矣，留张宿其家，宿处与停柩之所隔一天井。
　　至夜二鼓，月色大明，见李妻从内出，在窗缝中相窥。张愕然，以为男女嫌疑之际，不应如此，倘推门而入，当正色拒之。旋见此妇手持一炷香，向其翁灵前喃喃然若有所诉。诉毕，仍至张所住处，将腰带解下紧缚其门上铁环，徐徐步去。张愈惊疑，不敢上床就寝。
　　忽闻停棺之所豁然有声，则棺盖落地，坐起一人，面色深黑，两眼凹陷，中有绿睛闪闪，狞恶异常。大步走出，直奔张所，作鬼啸一声，阴风四起，门上所缚带登时寸断。张竭力拦门，力竟不敌，尸一冲而入。幸其旁有大木橱一口，张推橱挡尸压橱倒，正压尸身，尸倒在橱下，而张亦昏迷不醒矣。
　　李妻闻变，率家丁持烛奔至，将姜汤灌醒张而告之曰：“此妾翁也，素行不端，死后变作僵尸，常出为崇。性最爱财，前夜托梦于我曰：‘将有寄信人张某来我家，身带二百金，我将害其身而取之。以一半置我棺中，以一半赐汝家用。’妾以为妖梦，不信其语。不料君果来宿于此，我故焚香祷祝，劝其勿萌恶念。怕他推门害君，故以带缚住门环，而不料鬼力如是之大也。”乃与家丁扛其尸入棺。
　　张劝作速火化，以断其妖。曰：“久有此意，以翁故，于心不忍，今不得不从俗矣。”张助以作道场之费，召名僧为超度而焚之，其家始安。
　　黄鼠狼着纸衣呼小将
　　李半仙，奉天人，其师黄某，为吾杭方伯国公栋壬戌房师。为通州牧，过于仁慈，上司劾其纵贼殃民，发遣奉天，授徒教读，见半仙曰：“子可传道，非功名中人。”半仙叩首听命。令其拜斗四十九日，授书一卷，剑一口，遂能驱邪治病。黄公每岁至滇，来去万里甚速。限满放归，不知所终，盖有道术者。李君每岁一至京师，住国公宅。往往见其役鬼使神，颇有效验。
　　一日，有狐仙延请赴宴，所设猪羊鸡鸭等肉，率皆淡食，不下盐酱，左右侍立捧盘馔者，皆极大黄鼠狼，人立而农纸衣，呼为黄小将，惟主人则狐而人形，衣绸缎焉。李怪而问之。曰：“若辈福薄，只宜着纸衣，一着绸则病，一着缎即死。今日所以奉请者，有所求也。吾曹子孙辈每有在外间无状者。祈法师遇有此等事，以文书牒我，俾我以家法处置，幸勿伤其性命。如有文书，可焚于紫禁城转湾之城脚下，呼黄小将三声，我即领受。”李唯唯而出。
　　有患瘵病为冤缠者，半仙为禳解之。若为妖魅，驱之不去，则作法斩之。用米一斗，插剑于中，焚符诵咒，剑自飞舞，斫于门柱，有怪手绒绒然，截八寸余。病者获安，李即辞去，从不受谢。
　　徐明府幕中二事
　　徐公名振甲，初宰句容，有仲姓戚司刑名事。句境皆山，产雉兔獐狍之类，每岁召猎户捕取供上宪，以为土物。徐公一日召猎户于署中试放火枪，轰然震响，仲姓失色，窜匿于隐处，屏息不动。至晚，觅之不得，遣人出城追逐，直至省垣，避匿一小庵中。署中人多言仲本女狐所生故也。
　　后徐调任清河，赴省过余，留饮，语余曰：“余幕中诸友多有外癖，家人辈有拂其宠僮之意者，幕友即欲辞去，以此小事甚费周旋，以致此风大炽，署中诸犬效之，两雄相偶，岂非绝倒。”座中广文孙公曰：“此何足异，余家牝鸭与牝鸡，每作雌雄相偶之状，更可嗤也。”
　　同服琉璜效验各别
　　琉璜有毒，从所知，然服之而寿考康宁者有之，疽以于背、于颈死者有之。祸福互异，由各人体气本不相同也。本朝托冢宰庸于冬至日嚼雪吞冰，不知其冷，自称阳脏故然。尹文瑞公隆冬不戴貂帽，戴则虽大雪中汗出如雨。宋夏英公服钟乳、琉璜，偶离此二味，则手足如冰，真不可解也。杭州王事师林常服琉璜，久之毛孔中常突起小泡，青烟一道，直射而出，皆作琉璜气。据云其毒从毛孔中出，便无他患，至今其人年高，卒无恙云。
　　夜航船二则
　　杭州夜航船，夜行百里，男女杂沓，中隔以板。仁和张姓少年，素性佻，以风流自命，搭船将往富阳。窥板缝，有少艾向渠似笑非笑，张以为有意于己也。夜眠至三鼓，众客睡熟，隔板忽开，有人以手摸其下体。少年大喜过望，挺其阴使摸，而急伸手摸彼，宛然女子也。遂爬身而入，彼此不通一语，极云雨之欢。鸡鸣时，少年起身将过舱，其女紧抱不放，少年以为爱己，愈益绸缪。
　　及天渐明，照见此女头上萧萧白发，方大惊。女曰：“我街头乞丐婆也，今年六十余，无夫无子女无亲戚，正愁无处托身，不料昨晚蒙君见爱。俗说，一夜夫妻百夜思，君今即我丈夫，情愿寄托此身，不要分文财礼，跟着相公，有粥吃粥，有饭吃饭，何如？”少年窘急，喊众人求救。众齐起欢笑，劝少年酬以十余金，老妪始放少年回舱。回看彼少艾，又复对少年大笑。
　　柴东升先生：搭夜航船往吴兴，船中老少十五人，船小客多，不免挨挤而卧。半夜，忽闻一陕西声口者大骂：“小子无礼！“擒一人痛殴之，喊叫：“我今年五十八岁了，从未干这营生，今被汝乘我睡熟将阳物插入我谷道中，我受痛惊醒，伤我父母遗体，死见不得祖宗。诸公不信，请看我两臀上，他擦上唾沫尚淋漓未干。”被殴者寂无一语。
　　柴与诸客一齐打火起坐，为之劝解。见一少年羞渐满面，被老翁拳伤其鼻，血流满舱。柴问：“翁何业？”曰：“我陕西同州人，训蒙为业，一生讲理学，行袁了凡功过格，从不起一点淫欲之念，如何受此孽报？”柴先生笑曰：“翁行功过格，能济人之急，亦一功也；若竟殴杀此人，则过大矣。我等押无礼人为翁叩头服罪，并各出钱二百买酒肉祀水神，为翁忏悔何如？”翁首肯之，始将少年释放。
　　天明，诸客聚笑劝饮，老翁高坐大啖，被殴者低头不饮，别有一少年笑吃吃不休，装束类戏班小旦，众方知彼所约夜间行欢者，乃此人也。
　　盛林基
　　乾隆四十一年，乐安县民盛林基，年三十二岁，家有一母一妹。忽一日，以切菜刀断其母妹二人之头，高置几上，买香花灯烛而供奉之。其乡邻惊问何故，笑曰：“送他两人到极好处去成佛，我不过尽孝道耳。”总甲报官来验，坦然出迎，口供与对乡邻之言如一。官请王命凌迟，其人含笑就死，亦无一言。据邻人云：“此人平时待母颇尽孝道，与妹亦甚和睦。”
　　赵友谅宫刑一案
　　赵成者，陕西山阳城中人，素无赖，老而益恶。奸其子妇，妇不从，持刀相逼，妇不得已从之，而心终不愿，私与其子友谅谋迁远处以避之。其戚牛廷辉，住某村，离城三十里，遂往其村，对山筑舍而居，彼此便相叫应。
　　居月余，赵成得信，追踪而往，并持食物往拜牛廷辉。牛设馔款待，乡邻毕集。席间，客严七，与牛至好，间午近况。牛告以”生意不好，卖两驴得银三十两，以十金买米修屋，家中仅存二十金“等语。赵成欲通其媳，厌友谅在旁，碍难下手，知邻人有孙四者凶恶异常，且有膂力，一村人所畏也，乃往与谋杀牛廷辉，分其所剩金。孙四初不允。赵成曰：“我媳妇甚美，汝能助我杀牛廷辉，嫁祸于友谅，友谅抵罪，则我即以媳妇配汝，不止一人分十金也。”孙四心动，遂慨然以杀牛为己任。
　　是夜，与赵成持刀直入牛家，友谅见局势不好，逃入山洞中。孙、赵两人，竟将牛氏一家夫妇子女全行杀尽，而往报官，云是友谅所杀。县官路学宏急遣役往拿，见友谅匿山洞中，形迹可疑，遂加刑讯。友谅不忍证其父，而又受刑不起，遂痛哭诬服。然杀牛家之刀，原是孙四家物，赵家所无也。屡供藏刀之处，屡搜不得，路以凶器未得，终非信谳，遂叠审拖延，连累席间饮酒乡邻十余人家产为空。
　　一日，捕役方带赵成复讯，成自喜案结矣，策蹇高歌。其媳见而骂曰：“俗云：‘虎毒不食儿。’翁自己杀人，嫁祸于儿子，拖累乡邻，犹快活高唱曲耶！一人作事一人当，天地鬼神肯饶翁否！”赵成面赤口噤。捕役以其情急闻于官，官始穷问赵成。初犹不服，烧毒烟熏其鼻，方输实情。
　　按律：杀死一家五人者，亦须一家五人抵偿。按察使秦公与抚台某伤其子之孝，狱奏时为加夹片序其情节，奉上谕：赵友谅情似可悯，然赵成凶恶已极，此等人岂可使之有后！赵成着凌迟处死，其子友谅可加宫刑，百日满后，充发黑龙江。
　　换尸冤雪
　　京师顺承门外有甲与乙口角相斗者，甲拳伤乙喉，气绝仆地。时天已晚，路上人将凶手缚置营房，以尸交两营兵看守，待明早报官。会天雨雪，一卒老病畏寒，向年壮者云：“我归家添衣服喝酒，略耽延便来。”年壮者许之。其人久而不至，年壮者亦买酒取暖，醉睡帐房。
　　早起寻尸，尸隐不见，方惊愕间，年老者亦至，曰：“我已报司坊官，即时来验矣。”年壮者曰：“尸竟遗失，官来无可验，我二人罪大，奈何？”老卒沉思良久，曰：“我有一计，某处荒地前有人舁一棺来，似是新死之人，尸尚未坏。我与你打破其棺，扛尸来此，以冒抵之，庶可免罪。”年壮者以为然，依计而行。少顷，官来验尸，则额角上有长钉一条，流血被面。问凶手，凶手曰：“我实失手打死此人，并未加钉钉额。且此尸面貌，并非我所殴之人。”官不能断。
　　正喧嚷间，有一男子大呼而入，曰：“此事与甲无干，我乃被殴仆地之人。初时气绝仆地，既而苏醒还家，实未死也。”官始将凶手放释，而查问荒地打棺来厝之人，细加推究钉额之尸，姓刘名况，以染工为业。妻与人奸，乘刘醉，与奸夫钉杀之也。乃释甲而置奸夫于法。
　　旁观者曰：“尸非可换之物，而两营兵奇计如此，此非营兵之愚也，乃暗中鬼神之巧也。”
　　凡肉身仙佛俱非真体
　　余每游刹院见肉身菩萨，大概浑身用生漆灰布，叩之橐橐有声。虽腿筋盘屈隐隐可见，而头颈总歪。在武夷山见草鞋仙姓程名艮坐石洞中，在九华山见无暇和尚，皆两目下垂无睛，摇其头尚动，扣其齿皆蛀朽脱落。惟广西永州无量寿佛，虽肉身而头独端正心常疑之。
　　后有人云：“顺治间有邢秀才读书村寺中，黄昏出门小步，闻有人哀号云：‘我不愿作佛。’邢爬上树窃窥之，见众僧环向一僧合掌作礼，祝其早生西天；旁置一铁条，长三四尺许，邢不解其故。闻郡中喧传，“某日活佛升天，请大众烧香礼拜”，来者万余人。邢往观之，升天者，即口呼“不愿作佛”之僧也，业已扛上香台，将焚化矣。急告官相验，则僧已死，莲花座上血涔涔滴满，谷道中有铁钉一条，直贯其顶。官拘拿恶僧讯问，云：‘烧此僧以取香火钱财，非用铁钉，则临死头歪，不能端直故也。’乃尽置诸法。而一时烧香许愿者，方大悔走散。
　　全州佛庙大门外有坟一座。相传某御史入庙礼佛，欲试是否肉身，取针刺佛之耳，鲜血流出，御史大惊，出庙颠仆而死，其家即葬之于庙门外以示戒也。余观坟上碑，但记前朝姓名某，而并无此语。余虽不刺佛，然剥其所施衣彩十三层，叩其胸而弹之，亦自觉无礼矣。
　　动静石
　　南雁宕有动静石三座，大如七架梁之屋，一动一静，上下相压。游者卧石上，以脚撑之，虽七八岁童子，能使离开尺许，轰然有声。倘用手推，虽舆夫十馀人，不能动其毫末。此皆天地间物理，有不可解者。
　　玉女峰
　　雁宕有石如女子独立，长五丈馀，头有髻形。杜鹃花开，红满一头，恰无一朵拂其面上者。袍色微红，裙色惨绿，若天然染就状，界画分明。衣褶之痕，宛然若织。
　　庐山禹碑
　　庐山宗生庵旁有谷帘泉，泉有石洞险而深。有人缒身而下，得一碑，上有禹王大篆六字。释文曰：“洪荒漾余乃开。”星子令丁正心在莲花池席上为余言。
　　飞钟哑钟妖钟
　　武夷伏虎山之巅有钟系焉，相传唐时飞来，离地三十馀丈，无人能系，故又号哑钟。张家口外总管庙有妖钟，三更外无故自鸣。
　　鼠渡江
　　乾隆五十年，有鼠数万衔尾渡江，大小不一，在水飒飒有声。须臾间，江面里许为其所蔽。老舵工云：“上江必有水灾。”至七月间，来安、全椒二县起蛟，田堤尽坏。
　　鹏过
　　康熙六十年，余才七岁，初上学堂。七月三日，才吃午饭，忽然天黑如夜，未数刻而天渐明，红日昭耀，堂中无片云。或云：“此大鹏鸟飞过也。”庄周所云“翼若垂天之云”，竟非虚语。
　　石中玉器
　　乾隆五十五年，荆州大米，周王山崩，有璞石随流而下。耕人以锄击之，中得玉碗，温润洁白，无雕刻而有血沁，周围六寸许，惜石破而碗已伤。群不解碗何以生石中，或曰：“此必千年前富贵人家玉碗堕入泥中，泥久气燥，变而为石，故将碗裹在石内。”
　　瓜子妖
　　陶方伯在江宁署中与濮某、刘某相友善，中秋招二人饮酒，各把瓜子散步阶下。且行且谈，被风吹数子落在土中。夏间，其地忽发瓜藤，渐长渐大，俄结三瓜，其大如斗。一时贺者纷纷，以为祥瑞。三人闻之，亦自得也。未一年，陶以书案被罪；濮以瘵疾卒；刘癞疾大作，血肉溃烂而亡。
　　琴变
　　金陵吴观星工琴，常为余言：琴是先王雅乐，不过口头语耳，未之信也。年五十时，为赵都统所逼，命弹《寄生草》，旁有伶人唱淫冶小调以和之。忽然风雷一声，七弦俱断，仰视青天，并无云彩，都统举家失色。从此遇公卿弹琴，必焚香净手，非古调不弹矣。
　　古北口城楼火箭匣
　　乾隆六年，嘉兴知府杨景震为卢案谪戍军台。登古北口城楼，上有一铜匣，封锁甚固，相传明代总兵戚继光所留，过客不许开看。杨抚玩良久，见匣上金镌一震卦，笑曰：“匣上卦名震，与我名景震相应，我当开之。”启其盖，飞出火箭一枝，着于对面景德庙正殿柱上，登时火起，将殿宇僧房焚烧殆尽。
　　官受妓嗔
　　杨镜村作苏州太守，娼禁甚宽；某太守治苏州，笞妓甚酷。后两人俱解组矣，偶过江都，有巨公某延之饮酒。座有三妓，皆苏人也，二人戏问：“苏州官长贤否？”三人但认识杨公，不认识某公，齐声对曰：“杨太老爷待奴辈仁慈，并禁地方衙役光棍吓诈，此等官府，自然公侯万代。后来某大老爷拿奴辈去，非笞即拶，并教供出嫖客姓名，以便他吓诈取钱，不供便打。如此等官，世世子孙要做奴辈这行生意的。”举座大笑某公不终席登车而去。
　　京中新婚
　　北京婚礼，与南方不同。邵又房娶妻，南方诸同年贺之，意欲闹房拜见新人也。不料花轿一到，直进内房，新郎弯弓而出，向轿帘三发响箭，然后抱新人出轿，则乱鬓蓬松，红绸裹首。新郎以秤干挑下红巾，不行交拜之礼，便对坐床上。伴婆二人，持红毡将四面窗楞通身遮蔽，进大饺一个，剖之，中藏小饺百余。两新人饮酒啖饺毕，脱衣交颈而睡。次日鸡鸣，公公秉烛早起，礼拜天地、灶神、祖庙。过五日后，方才宴客。本日贺者，全无茶酒，饥渴而退。或嘲之曰：“京里新婚大不同，轿儿抬进洞房中。硬弓对脸先三箭，大饺蒸来再一钟。秤干一挑休作揖，红毡四裹不通风。明朝天地祖宗灶，拜得腰疼是阿公。”
　　张赵斗富
　　康熙间，河道总督赵世显与里河同知张灏斗富。张请河台饮酒，树林上张灯六千盏，高高下下，银河错落。兵役三百人点烛剪煤，呼叫嘈杂，人以为豪。越半月，赵回席请张，加灯万盏，而点烛剪煤者不过十余人，中外肃然，人疑其必难应用。及吩咐张灯，则飒然有声，万盏齐明，并不剪煤而通宵光焰。张大惭，然不解其故。重贿其奴，方知赵用火药线穿连于烛心之首，累累然，每一线贯穿百盏，烧一线则顷刻之间百盏明矣。用轻罗为烛心，每烛半寸，暗藏极小爆竹，爆声膊，烛煤尽飞，不须剪也。
　　盐商安麓村请赵饮酒，十里之外灯彩如云。至其家，东厢西舍珍奇古玩罗列无算，赵顾之如无有也。直至酒酣席撤，入燕室小坐，美女二人捧双锦盒呈上，号“小顽意”。赵启之，则关东活貂鼠二尾跃然而出，拱手问赵。赵始哑然一笑曰：“今日费你心了。”
　　朱尔玫
　　康熙间，朱尔玫以邪术惑人，有神仙之号，名重京师，王公皆折节下之，惟三登熊文贞公这门终不得见。一日，朱又往告司阍云：“相公今日着何服，食何菜，坐何处地方，我一一皆知。”司阍者以其言皆中，惊白相公。公笑曰：“朱某所测我者，果件件不错，可谓仙矣。第我心上有‘不喜见妖人’五个字，渠竟茫然不知，可以谓之仙乎？”阍以告朱，朱惭沮而退。
　　相传朱与张真人斗法：以所吃茶杯掷空中，若有人捧者，竟不落下。张笑而不言。朱有自矜之色，嗤张不能为此法。张曰：“我非不能也，虑破君法，故不为也。”朱固请，张不得已，亦掷一杯，则张杯停于空中，而朱杯落矣。或问真人，真人曰：“彼所倚者，妖狐也；我所役者，五雷正神也。正神腾空，则妖狐逃矣。”亡何，朱遂败。
　　梁制府说三事
　　同年梁构亭制府总督直隶，自言五岁时，有外祖母杨氏无所依倚，就养女家，得奇疾，卧床能将缎被寸寸裂之，亦不知其指力之勇从何来也。一日召梁太夫人曰：“外孙二官以后切不许其立床边，他浑身上火，近之将人炙痛。现在我跟前某姑某舅，人虽物故，而于我有情，时来与我淡笑，一见二官到，无不爬升屋而逃者，使我心大不安。”梁太夫人即手麾公出。公不敢再入，时于窗缝中窥探，杨已知觉，蹙额曰：“二官这小儿又来作闹了，速赶他去。”如其言，杨始安寝。亡何，杨病重气绝矣，良久复苏，张目谓梁太夫人曰：“我魂灵要出去，汝家灶神、门神一齐拦柱大门，说我在是梁氏之人，不许我出去，奈何？”梁夫人曰：“当速请高僧来诵经，为母亲忏悔求请，何如？”杨曰：“不知仍教二官来向二神一说，神必首肯也。”太夫人即率公往门灶前代为通说，顷刻间，杨瞑目逝矣。
　　公宰良乡时，病疟甚剧，夜梦本邑城隍请见，谓公曰：“我亦从前此地县官也，上帝以我居官清正，命我作城隍神。大人所患之症，即我从前所患之症也，后服某药而愈，今以方授公。”口说某药几味，长揖而去。明日报其方，果两剂而愈。查良乡邑志，果有其人。
　　又宰香河时，有老翁率其女来喊冤，女颇的姿。问：“何冤？”曰：“女为城隍神所据，每夜神以车来迎，便痴迷不醒，必到次日辰刻，才放女归。女已定婚某家，致某家不敢来娶，故求公救。”公曰：“我能治民，不能治神也。”翁曰：“我女说公来城隍庙行香，渠看在城隍神必先出迎。公拜神，神避位答礼。其敬公如是，公肯一言，或神肯听亦未可知。”公窃喜自负，即作文书交翁焚而投之。次日，翁果同女来谢，云：“昨晚神竟不来迎女矣。”
　　官运二则
　　华雍作淮宁令，有钦差某从广东来，即日将过其境，华遣长随张荣备办公馆。张固干仆，料理齐全，约费百金，而钦差又奉旨往他处审案，遂不果来。
　　张荣正在彷徨间，适逢江西巡抚阿公思哈拿问进京，路当过此，张荣乃代主人具手本向前迎接，告禀公馆已备。阿公大惊，以为素未谋面，又非属员，何以有此礼文？既而进公馆，则挂彩张灯，牲牢夫役，无不齐全，喜出望外，乃召张荣而谕之曰：“我系被罪之人，一路人情冷落，虽我所提拔属吏，待我如冰，何以尔主如此隆情古道耶？汝主手本我理应璧还，今一番感激之心，诚恐忘记汝主姓名，权将手本留下，以便为日后图报之地。”谕毕，亲自作书与华令，称谢再三，方上马去。张荣归，以情节告知主人。主人责以多事，旁有幕友笑曰：“此奴办差贵重，不如此出脱，叫他从何开消耶！”主人笑而颔之。
　　未二年，阿公起用山西巡抚；华四参限满，送部引见，奉旨发往山西。初次到辕禀谒，阿公如得至宝，遣家人致意司道曰：“请大老爷缓见，我主恩人到矣。”即开中门，亲迎至堂下，呼老贤弟，握手入内，罗列酒肴，待如上客。华长跪辞谢，惧不敢当。阿公曰：“有恩不报，我是何等人耶！今日我尽我心，明日汝行汝礼。”尽欢痛饮，送上轿而别。司道闻之，莫不刮目。
　　未半年，题升通判；又半年，题升同知；再升至南安府知府。阿公调任河南，华亦乞养，满载而归。赏张荣二千金，张亦小康。
　　傅四爷，吏部司官中之能员也。果毅公讷亲掌吏部时，凡众司官说堂有不能了之事，唤傅来，数言而决，讷甚重之。
　　故事：保举郎中，一正一副。有户部郎中缺出，讷公正荐之，引见于光明殿。傅乍入殿门即跪，上觉其呆，用副荐者。逾年，吏部郎中缺出，讷公又正荐之，傅入殿门又即跪，上不悦，谓讷公曰：“如此等昏人，如何保举？”讷奏：“傅某办事甚好，是以屡荐之。不料其不习朝仪，当是福薄。”上意亦解。
　　未几，又有保举引见之事，将入朝，讷公训之曰：“汝两次失仪，今次千万留神，勿再蹈前辙，致伤我脸。”傅唯唯。及至引见时，各官背履历毕，并无此人，讷亦不解其故。直至退朝，到午门外，见傅面目青肿，踉跄涕泣而来。讷问故，曰：“司官两次入殿门，见一红袍大人长丈余，将我拦住，我不得不跪。今番第三次矣。我紧记公爷吩咐之言，以为我再见红袍之人，我当直冲而进，不受其拦。不料其人又在殿上拦我；往前一冲，他手披我颊，提而掷之，遂跌在殿外台坡之下，致伤面目，不能瞻仰天颜，不知前生是何冤孽！自知福薄，求公爷以后亦不必再保举我了。”讷无可奈何。诸司官闻之，咸为骇异。遣人扶至车上，送归其家，随即病发，四日而亡。
　　钱县丞
　　睢宁县丞钱某权知县事，其地向例：有路毙者，相验时地主出钱八千送官，便可结案。一日，某村来报：“有投河死者。”吏以前例告钱。钱往验尸无伤，命即掩埋。
　　回公馆后，吏送进地主常例八千，钱将受矣，见钱用红绳穿系，色甚鲜华，不解其故，以问吏。吏曰：“地方家贫，无力出此，不得已，将一女卖与村邻为妾，得价二十四千。因系喜钱，故用红绳耳。”钱思此钱系逼迫而来，不忍滥受，即召其村人诘之，具以实告。乃并召其买妾者晓之曰：“我得人钱而逼之卖女，不仁也；汝乘其急而买其女，不义也。我决不受此钱，汝速退归此女。”其人唯唯。因问卖女者曰：“余钱尚存否？”曰：“都作衙门胥役使用矣。”钱命胥役追缴，则已彼此饮博，将钱分散。钱慨然顾买女者曰：“吾偿尔钱。”即命给发原数，令村人领女归家，此案遂结。
　　无何，钱患背疽，昏迷于床。梦青衣人召至一处，殿宇巍峨。上座王者谓钱曰：“汝大数已尽，幸有一善事，足以抵偿，汝知之乎？”钱茫然不解，王者命判官查簿与观，则所载某年保全卖女一事也。判官奏曰：“此事功德甚大，例得延寿一纪，官至五品。”王首肯之，遂令青衣人送其还魂，疽遂霍然。
　　钱自此一心行善，凡赈饥埋棺等事，悉捐资为之，官果氵存擢同知，而一纪之期已满，背疽又发，家人将理后事，而意尚迟疑，且慰钱曰：“公前有一善，寿尚可延，年来善行甚多，安知冥中不再为益算乎？”钱笑曰：“不然。昔之善无所为而为之也，故阴间重我；今之善，有所为而为之也，恐阴间未心重我。此番数尽，断不能逃。或者有心为善，终与有心为恶者不同，或者他生其有报乎？”不数日，疽溃而卒。
　　●卷七
　　乩仙
　　乾隆丙午春，樵川杨苛锄与金陵徐沧浔扶乩。有女仙降坛，诗曰：“何处重寻旧翠钿，涛声如梦恨如烟。泉台一去千余载，只抵相思半日眠。妾王氏小筠也，恰遇有缘人，欲与之语，请君勿惧。”坛中友人孟姓见辞涉艳丽，恐致邪祟，欲烧退符。乩遂书曰：“既已招之使来，岂能挥之即去耶！昔者妾美姿容，君饶才韵，相遇大堤之下，同游细柳之阴。鸳侣方成，鸾俦遽拆；珠沉玉陨，蕙折兰催。君屡托迹于人间，妾尚滞魂于水府。今者方备涛神侍从，偶为符使招携。隔世逢鱼水之交，不昧素心一点；对面有河山之阻，谁知红泪千行！恨显晦之攸殊，幸精诚之易合。窗明风露冷，将于斗转参横后寻君；帏静雨云来，其于梦美魂酣时觅我。不呼名氏，恐疑畏之顿生；惟续情缘，讵崇殃之敢作。”是夜，沧浔果梦有女子手持团扇，艳丽非常，相与绸缪，极云雨之欢。次日复至，流连达旦。
　　越日又降乩诗云：“赤甲风头雨似尘，天风吹送步虚人。请君试采梅花嗅，老却琼香树树春。”又诗云：“露里夭桃风外柳，昨宵几执纤纤手。千秋无尽是相思，绿卿又到君知否。”末书“珍重”而去。嗣后总未入梦，亦不降乩矣。
　　勒勒
　　淄川高念东侍郎玄孙明经某，自言其少时合卺后得头眩疾，辄仆地不知人事。数日后，耳边渐作声如曰“勒勒”。又数日，复见形，依稀若尺许小儿。自是日羸瘦，不能起床。家人以为妖，延术士遣之，不效，乃密于床头藏剑。病寤时，每见小儿由榻前疾趋木几下即灭，遂以铜盘盛水置几下。
　　一日午寝方觉，见童子至，以剑挥之，砉刂然堕水中。家人于钢盘内得一木偶小儿，穿红衣，颈缠红丝，两手拽之作自勒状，乃毁之，妖遂绝。后相传里中某匠即于是日死，盖明经入赘时，其岳家修葺房宇，匠有求而不遂，故为是压魁术，术破，故匠即死。然自是明经病骨支离，不能胜步履。
　　明经家故有园亭，一日值月上，扶小仆至亭，至即命仆归内室取茶具。邻旧有女，笄而美，明经故识之。至是，女司仆去，即登墙而望，手持茗碗，冉冉自墙而下。至亭内，置茶几上，谓明经曰：“知君渴，愿以奉君。”明经疑其怪，且旧病未复，力促之去。女曰：“君领此，妾当去耳。”少顷，闻小仆来，女忽不见，回视几上碗茶，惟一桑叶贮一撮土而已。
　　嗣后每逢帘波昼静、清夜月明，女辄至，谈论间颇有慧心。明经自以为新病初起，刻自把持，女亦不甚干以亵狎，其容姿意态。长短肥瘦，一日间可以随心变易，故明经始虽疑之，久亦乐得，以为谈友，不复问其所自来也。女往来形迹，人不能见，惟至时觉举座冷气逼人。
　　明经一日梦与夫人为欢，醒觉，乃即女，明经知为其术所幻。然欲强留之，女遽揽衣下床，大笑而去。摄其衣，如纸瑟瑟有声。后明经得导引之法，女遂绝迹。
　　雷击两妇活一儿
　　安东县村中一妇产子，唤稳婆接生，留宿一夜而去。其夫某自外归，抱子甚喜，欲祀神偿愿。忽探摸其枕惊曰：“我暗藏银四锭在内，无一人知道，如何失去？”妻怪而问之，因谓昨日收生婆睡此枕，可疑也。某即往问索银，许以一半为谢，一半偿还作酬神之用。稳婆勃然大怒，且骂且咒曰：“我为汝家接生，乃冤我为贼，是儿必死。若盗汝银，天雷打死！”骂之不已。某反疑其妇有别情，亦不敢索银。
　　三朝复请稳婆洗儿，是日稳婆不到，令其女来。至夜，儿果暴死。夫妇相泣，盛以木匣，埋之空地。佥曰：稳婆之说验矣。时忽雷电大作，远近闻一霹雳奇响，合村有硫黄气，咸踪迹之。见空地跪两妇人，俱雷炎烧焦，各捧银二锭在手，而所埋之儿，已出地呱呱啼矣。乡邻奔告埋儿之家来认，见儿腹脐露出针头一指，随拔针出血，儿仍无恙。雷击毙者，一系偷银之稳婆，一系稳婆之女，洗儿时暗以针刺儿脐心致死，欲实其咒诅之言也。见者咸为悚惧。乾隆五十七年六月间事。
　　火神打ㄣ
　　吴阳，字南谷，毗陵之马迹山人也。微时馆于某宅，其家方构新居，匠人以盆贮木屑，藏火为炊。一日夜半，南谷闻屋角有声，起视之，见一赤面人向火而吹。南谷叱之，其人打ㄣ对曰：“某祝融氏所使，今日此屋当焚。”南谷曰：“我在此，乌乎可！”其人唯唯而退。数日后南谷将解馆，戒主人以致警焉，是日南谷归而屋竟焚。南谷后登万历丁末进士，仕至立伯。
　　杀一姑而四人偿命
　　建平令周君有族侄，自言：兄弟二人，娶妻，各有一子。父母殁后，遗一弱妹，不能抚爱，两妇尤虐待之。妹已字某广文子，贫不能娶，乃赘焉。两妇恒相语曰：“一姑已累人，今又多一食指，奈何？终当以计遣之耳。”会兄弟读书城外僧舍，妹婿亦往省其亲，两妇俱托辞归宁，而尽扃其薪米食物以行。次日，姑入厨，无以为炊。忍饿两日，赧无可告，辗转不得已，遂自经焉。
　　两妇乃归，召其夫，讳曰病死，草草殡殓，寄书其夫家携柩去，心喜以为脱然矣。然而，室中常闻鬼啾啾哭声，数月而长妇母子骤病俱死。未几，次妇子亦病，怖甚，嘱夫环守之。夜二鼓，忽阴风袭人，门帘豁然启，见一卒赤发蓝面，齿长数寸，手执钢叉，直入床前攫其子去。急追逐之，见其子犹赤体展动，而忽不见矣，还视榻上，则子已绝，而妇犹呻吟也，黎明妇亦殁。
　　某目击其妻子之死而大悔恨，每告人以示戒焉。无杀一姑而四人偿之，甚矣！阴谋致死之罪，至大也！
　　误杀金童
　　阿云严相公奉使武林，暇日欲绘一小像，鄞令钱君邀暨阳缪炳泰偕谒，为公写真，甚肖。公喜，以属钱君补图。钱君以公长谈佛法，乃绘公着红袈裟趺坐一山洞。公见之大喜，曰：“此吾前生矣！”钱问故，公曰：“曩吾督师滇中，适额驸色布腾珠尔布纳病剧，绝而复苏，趣左右，邀我至榻前，曰：‘顷至一山，长松插天，苍翠四匝，中有石洞，列古罗汉数尊，旁设蒲团，虚其坐。一罗汉指示曰：“此阿某旧居也，以误杀一金童谪人间，能立心不妄杀，有以全活人，乃可复位。其传语焉。”因揭蒲团相视，则赫然一童子骸也。公其善自爱。’额驸言讫而逝。今子所图，适合前兆，岂非天哉！”是图公携归京邸，名公巨卿咏殆遍，而缪生由此以传神名日下。
　　钱尚书
　　毗陵钱梅谷先生名春，明祟祯间，官志京户部尚书。幼患痘，危甚，滨死矣，其父启新先生以独子钟爱，抱诸怀不忍弃，方绕阶行，忽闻空中大声叱曰：“谁错行钱尚书痘者，可笞二十！速另降好痘。”遂闻屋瓦有声，如撒豆然。视怀中，则已苏矣。成童后，常卧楼上。夏月偶他寓，有佣私就其榻卧，恍惚闻叱咤声曰：“可恶！可恶！若何等人而敢卧此榻！”觉摇不安。急起视，则床已置屋角暗处，非复卧所。嗣后佣见梅谷先生甚畏，辄长跪白事云。
　　梦墨
　　武进钱文敏公戊午应顺天试，场前，梦至正阳门外，见一人貌岸然，支布帐而陈墨若干于其下。先有一髯买墨，公亦就买，售墨者熟视公，予墨两丸，继予髯一丸，遂醒。后谒座主孙文定公，俨然售墨者；次一同年来谒，则髯至焉，是为无锡李君时乘。盖墨两丸者两榜，李以一榜终于昌平州牧。
　　钱状元小名
　　乙丑会试后，都门有某梦阅天榜，见四十一名独泥金书“集贵”二字，上插一小黄伞罩之。醒时，但记其集姓，而忘其名，意必满洲籍，其人当有异也。及榜发，则四十一名乃钱文敏，旋授殿撰，某以为疑。一日，会于宴所谈及之，适汤太史大绅在座，笑曰：“钱殿元小名集贵，又何疑乎！”众乃恍然。
　　归宁女遇怪
　　陕西清涧县某村有妇归宁，其父送女还。中途历山径，风骤起，女衣尽失，裸而立。父无奈，脱衣裹之，掖以行。昏暮抵婿家，婿怪问之，翁告以故。婿叱且怒曰：“是何邪魅。翌日当持枪击之耳。”各就寝。黎明，女惊呼婿忽无头矣，其家乃讼之官。
　　县令戴君提鞫，疑女之有所私而杀其夫也，刑之，坚不承。翁匍匐哭诉其事，令遂躬率丁役，命导至女失衣所，遍加搜觅。见山侧有一穴甚深，令募能下探者，犒钱若干，一健卒应募，乃束炬入。行数十武，忽有天光，见一僧貌狞恶，瞑目卧土榻，卒惧而返，白诸令。令更遣壮役数人持贯索器械随之入，则僧已醒。众向前遽缚之，拥而出见。令再三研诘，不答；批其颊，亦无一言。无如之何，乃加链数围，督众役押解入城，将禁之狱。
　　行里许，忽狂飙大发，众皆目眯，少顷，而僧及解役数人俱杳然矣。遂寝其事。戴君名树屏，荆溪人也，其幕中戚友归述其异如此。
　　龙诛龙
　　乾隆辛亥八月，镇海招宝山之侧白昼天忽晦冥，有两龙互擒一龙ㄏ诸海滨，大可数十围，如人世所画龙状，但角颇短，而须甚长。始堕地犹蠕蠕微动，旋毙矣，腥闻里许，乡人竞分取之。其一脊骨，正可作臼。有得其颔者，市之获钱二十缗。
　　桑蚕
　　宜兴东沧桥离城数里，有某村妇，子患痘，医者下方，须用桑蚕。夫佣于外，其姑命妇觅桑虫。妇至野寻求，见老桑一株，有蚕蠕蠕甚大，喜而捉之。行数武，忽失蚕，妇告其姑。姑曰：“此活蚕，非有翼能飞，堕亦只在草间耳，盍往觅之。”妇仍诣其地搜寻，林隙有一洞。方谛视间，忽巨跎昂首出，俨然人头，有一臂，怒目夹夹，指妇作人语曰：“汝再扰我，即当啖汝。”妇惊仆。其姑讶妇久不返，往视之，见其卧地吐沫，面无人色。扶归渐苏，乃述所见如是。儿竟殇，妇亦旋患病，不知何怪也。此乾隆壬子五月间事。
　　朝六
　　山阴库书冯心法，辛亥冬，其母病，冯夜归。张灯见韩圣华来，竟忘其死，与言生平如故。韩曰：“兄家有差使事值我，票已判行，三日可发，我当为兄经理停妥。”冯库书舞弄多事，畏告发，与之议贿，许以钱六千，韩许诺谢去。冯方怪韩之既死，谓母病必危，又疑许贿六千庶可救。及三日韩至，竟入内，而冯母死。岂冥使亦如人间狱讼，不论输赢，总需使费耶？抑衙门人生不顾其亲好者，为鬼亦无异也？
　　魍魉
　　山阴高进士之父某翁，未遇时，以佣为生。暮归，值长鬼立路侧，倚人屋，腰靠檐上，翁立俟之。鬼手捧一孩子而祝之曰：“我欲食尔，尔宜为九品官，有田三千亩，屋九椽，男子二人。我即欲食汝，心不忍食。”遂置之瓦上，回身欲走，则见翁。翁被酒，且立久，绝无恐，心计渠尚不食小康孩子，我苟不至饿死，渠岂能食我。我何畏渠。乃谓之曰：“吾闻神之长者为魍魉，能富贵人，我将乞汝致富。”鬼拂袖令翁去。翁固求。鬼探袖是绳，缚竹竿一枝，若秤物具；翁再索锤，则鬼拂衣竟去。翁归告妇，取梯抱儿下。
　　翌日，里许有冯村人姓冯者失其子，遍觅不得。高翁出儿而告以鬼语，冯父乃拜翁呼为外父。后冯果为山西巡检，田庐如魍魉言，高亦自此致富，子发科甲矣。
　　獭异
　　山阴施汉一秀才曰：越水乡多獭怪，其小者止泼水侮人，驱之即匿，其老者能惑人如魅。余家旧有獭怪，逢科甲富人，必相狎逼，百年内凡三见矣，不可逐，亦不为祸。
　　余丁亥归里，夜就寝，有声如撒螺壳者，大小千万者，散置几榻间，烛之无有，疑北牖失扃，故扃之，怪亦渐安。
　　又二十年丙午，余苫块之际，方侧卧，若有物压胸间，小掌抚我头顶甚勤，而其身甚滑，耳边啧啧作亵语。梦见一粉面娘子，年可二十四五，紫缎衫，玄缎半臂，深蓝色裙，就我要抱。却之，则从背后抱我，口抽我耳聒聒不休。予梦中谓之曰：“世间乃果有淫妪！我二十年前尚不可干，今日能动我乎！”惊而醒，觉耳边啧啧声，头上抚摩状，犹未绝也，旋从枕上逸去，轻小若猫。翌日又至，则觉有物在右股上，梦见昨女子，衣服如故，而立处稍远，隔栏杆相招。予窃念昨身近尚不乱，今隔栏杆乃肯动心耶！遂醒，则物从股上跳去，怪亦遂绝。
　　丁未冬初，犭央犭茶湖口夜宿陈氏新楼，濒湖，甫息烛，则物跃上床，予知其非鬼非偷儿也，若喧叫，徙惊邻里，适为人笑，计所以逐之，记得杭大宗先生《秽迹金刚咒》事，试诵之，物辄伏不动。五更，跳下床有声，遂去。晓起，见伏处衣褶卷起加截。予因作客，不宣告主人。越月又过此宿，解衣始记前事，欲避无及，拥衾坐，久倦合眼，则物已在床里矣。持《金刚咒》稍缓，则辄动欲上；俟诵弛，渐逼近胸膛，出声尖细如鼠叫。旋作人语曰：“若佩正一真人符，吾不惧，但公口一动，吾则甚畏耳。”五更，从足后所绕出。是夜诵咒百馀遍。明日，家人怪吾夜作呓语久，自此陈氏亦无他异。
　　今年二月初二日，乡塾师沈昭远来说獭祟，衣上遗毛可数，向予告急，欲辞馆去，劝之诵《秽迹咒》，又猝不能成诵，但偶忆《本草》有“熊食盐而死，獭饮酒而毙”之语，旧闻丁未进士徐景芳尝用以除馆中獭妖，令沈姑试之。是晚，置双鲫樽酒于案上，二更獭至，沈已迷不能声，但见獭超案饮酒，樽欹，就案饣舌遗酒有声，食鱼亦尽。既跳下，欲登沈床，则前足甫起，而后足不随，堕地者三，盖獭醉矣。逃去，今遂绝。
　　然则记览不嫌其杂，亦能救人，獭之饮酒，水居人宜知之；而熊之喜盐，又山居人所不可不知也。
　　柏香簪不宜入殓
　　会稽乡人陈生，娶郡金氏女，伉俪甚笃。金死，陈设像祝奠，朝夕相对，如其生时。
　　既而金之妹二姑亦病死，将殓忽苏，家人喜甚，乃其声则金氏大姑也，曰：“我被勾神误摄入冥，既讯明，释魂欲返，则殓时用柏香簪，魂不能再入。今妹命尽，故我求冥司借躯以还魂，我将归陈。”家人大异之。金指点其生时所存箱箧衣物，一一不爽，且述其与陈生床第燕私密语，真陈妇也。金之兄自远归，女与言昔日过其家时留饭，肴酒杯盘，及其兄市羊肉船上腥秽逼人，事皆囊昔其兄亲历，不丝毫异。
　　无如其妹已许某姓郎矣，宗族疑妹或托鬼语以饰暧昧，不遽归陈；陈生亦谓姐魂妹体，不忍迎归；某郎家又必欲娶，父母遂送女往。下车，即大言曰：“我金氏大姑，非二姑也，我归陈家，不归汝家。汝家必留我，将致大不祥，其无悔。”是夕，其翁姑扃女与某郎同房，三日而某郎无病猝死，陈益不敢迎女，遂为某郎家守节。凡乡里吉凶事必先知之，言若巫者，乡人异之。或曰：“此妖凭焉，非真大姑魂。陈生不迎，非无见也。”
　　猎户说虎
　　传闻虎伤人，由伥鬼为尸脱衣与虎食。又云虎能禹步，令尸自起脱衣，此皆不然也。盖人不见虎，故为此推测之词。有郑猎户云：“虎擒人，衔其头颈，人痛极，手足自撑拽，势皆向下，衣裤自褪下。人无事而讲礼貌，则岸然巍然也，及至窘急无诉，便自抖擞卑缩，衣带自宽矣。”
　　郑少年时，尝与同伴值两虎，其一虎衔同伴去，其一虎郑枪中之，未毙而逸。郑惧其复来，乃先上高树避而望之。见虎所衔同伴先下鞋，又下袜，迤逦而裤下矣。明目招伴寻之，则衣履一一在途，其尸隔五里余，剩其左臂，验有旧伤，果其伴也，腹脏亦未吃尽。又二三里，则所枪伤虎僵伏而毙矣。
　　传闻虎咬人，初旬在头，中旬在肩背，下旬在腰腿，此大不然，郑所见，皆肩项也。虎作威向前，自上掷下而咬之，非肩项不可挈其躯，无上下异也。即虎食所先虽不可见，其所残剩者偶余手足，亦无上下旬分手足之异。
　　虎大者力千斤，小者亦二三百斤，又加以爪牙腾跃，人力断断不能胜。所恃者，人之巧，可以制虎之贪痴耳。虎气旺，中枪多不立毙。郑尝入深山，径转处，有虎如大牛蹲路侧。郑急甚，不及用枪，乃大声喝之，姑慑以气势，虎果跃去。郑度其必来，无村落可避，乃先视其所去处，寻坡下伏。虎果跃至，中郑枪，又跃去。郑度再至则虎必难御，急上高树避之。俄顷虎至，觅郑不得。郑窘甚，足偶失触枝动，虎仰视见郑，跃起扑郑，格巨枝而坠者再，树震撼，叶叶有声。虎创甚，不能再跃，乃啮道旁石块尽碎，衔石而毙。
　　伥必附物而行，或猫、兔、鸡、鸭、蛙、雉，皆能作汪汪声。先虎二三里，视机伏处，引而避之，虎辄随伥声转移。制之之法：闻伥即用钉钉树上，随所值之第一株，然后击伥所附物，则物毙而伥亦声绝矣。或曰：钉，金也；树，木也。魂属木，魄属金，取以魄就魂之义。魄恶好杀，伥，魄也；禳之以就魂，则惊魄有依，不为虎役矣。
　　伥声惨而长，无转音，但夜深人静，亦有能作人语。郑尝与同伴往猎，舟泊溪下。一夕，闻岸上敲门声，久而门内人应之欲起，其妇力阻曰：“夜深宜避，勿往启户。”敲者益急。其妇卧问曰：“客何来？”曰：“间壁。”“客为谁？”则又曰：“间壁。”夫妇遂不起，教以明日来。敲仍急，郑异之，从缝隙视，见有物如数石谷囊者塞其门，从斜月光中审辨之，则虎也，以头撞其门，所应两字则伥也。郑潜曳醒其同舟而告之，皆恐匿船板下，郑乃以枪自后打之，虎惊痛，咬破其门，坏屋檐而去。翌日视之，门下所跪点头处，成两洼迹。行二里余，溪水中得死虎，重六百斤。或曰：虎负伤落水，不能起也。或曰：虎中枪热甚，故就水取凉，伤发而毙也。
　　虎食兔，入口即没。虎食鸡与鸠雉，则入口上下腭一再合，即仰喷剩羽如散花雨，周圆丈余。雉五色文，散飞最可观。
　　传说虎欺人畏，故不伤醉人，不食孩童，非也。醉人必醉甚，行路欹斜不定，虎始不食，盖扑之不准也。至于孩童，则樗里有邻儿，兄弟夜出门就厕，其兄年十三四，蹲厕上；其弟九岁，立檐下，见有若松毛一团者掷而前，弟畏缩就其兄旁曰：“是何物耶？”兄曰：“松团耳。”虎前弃其弟而攫其兄去。明日迹血寻之，衣履处处散遗，拔起小松根数十株，盖其兄忍痛手迹也。至血痕阔处而止，盖已食尽，而草上血亦经吮过矣。
　　虎饥亦食蔬菜。樗里有女子与其嫂在楼煨芋食，弃芋皮窗外。姑偶凭窗，见虎吮芋皮尽则仰以矣。嫂俱，多煨芋，以皮给之，恐其跃上也。姑欲闭窗，则伸手出怕虎起攫手；坐待，则眼见嫂芋将不继，乃试以全芋投之，虎一吞而尽。姑曰：“吾得之矣，若不畏热，可图也。”乃烧铁锤透红，以芋皮裹之，芋皮着热铁即粘，试投之。则虎仰头视既久，见掷物，接而吞之，吞后则跃去。后二日，里得毙虎，爪自裂其胸见骨。
　　传闻虎不再交，亦非也。虎独处，其有两者，必牝牡也；其有三四五者，必虎母子也。子大，则牝牡母子皆斗，而仍独处矣。大概月大晕夜，虎乃交，在半夜后。来日必起大风。郑少时尝闻两虎互鸣，不知何故。一夕宿岭上寺楼，闻两虎鸣甚远，声闻林外，窥之，则月晕矣，有物一堆，上白下黑，如土阜摇动。久之，其下者猛吼震谷，盖其窍初合，牡者痛而惊跃也。晨起则两虎在土阜上，互跳交扑，久之始散。是日，寺僧不敢启门。逾月早起，见隔岭此白黑二虎抱跃而起，既落地，则两释矣。其明年，则有四小虎同行。或曰：“虎交一跃，则得一子。四子皆一交所得。”
　　郑晚年当七十后必持一雨伞行，杆铁自卫，常曰：“吾遇虎一，则俟其扑而左右避，以杆抵其腰，能令不再起扑。吾遇虎二三，则张伞而旋转之，能使虎疑，不敢扑吾。”又数年，郑往邻村看社戏肩伞归，中途昏暮，虎突起道左，郑避扑不及，坠崖下，急坐起张伞伺虎。不料虎亦坠下，压郑身上。伞旋转如轮，虎蹲郑腰腿间凝视伞转。郑急取所佩铁刀，以右手斫其尾闾，左手拔其阴。虎方疑伞，又惊触其阴，跃起力猛，断其阴寸余。郑据地手不释伞，幸邻人看戏者群过，呼扶以归，而郑力竭矣，越二日死。
　　鬼请上任
　　侍御沈立人名孙涟，京邸卧病十余日，谓所亲曰：“有朱衣人从空下中庭，谓直隶保定城隍神缺，当命予摄。予以‘老父在南，妻子无托，孑然单身，客死可悯’乞朱衣人善为我辞而另选焉。朱衣人去而复来云：谓‘尔父以庶民受待从封诰，已荣甚，有弟在，不至失养；子已游庠，复何虑？苛召人而皆辞，将无可召之人矣！’朱衣人语如此，予殆不望生，若为我治后事。”所亲多劝慰，谓是病谵语耳。然沈自是不复作声，药饮皆屏。凡三日，更定后，车夫宿门下，闻叩门声甚喧，问之，则曰：“请老爷上任。”车夫嫌其错打门也，令别寻门户去。叩门者云：“的是汝家。”车夫云：“我家老爷是京官，十年不出城，现在卧病，那得上任？”叩门者曰：“非外官也，吾曹是直隶省城隍衙役，明日新官上任，长接在此。你家无人管事，并不打点一些行装犒赏，所以告与汝知。”车夫大恐，缩颈被底，睡不成梦。四更后，但闻沈从内呼从而出，肩舆扛梢触门有声，謦劾宛沈也。声渐远，始闻侍沈疾者哭声。明日，车夫以告沈所亲，始知前日语非谵。
　　通幽法
　　南塘通判顾梅坡说：张天师有通幽法，有不白事，能遣阳魂至夜台召鬼问话。鬼如何语，即借人口出之，其人不自知也，必愚笨人方可使。梅坡曾亲见五十六代天师。
　　时有法官某失所司俸银五十两，求之不得，愧恨自缢死。既死，所失银仍不可得，主人乃用通幽法：令水夫某立门槛上，喷水贴符百余纸，几满身矣。眼、耳皆贴符，惟不贴顶与口。水夫初犹身动，继则不动如铸。少顷出声，则抵冥府门，见某法官肩梁带绳，在冥府门外立候发落。见水夫至，则曰：“汝归告天师，银则所私娈童某置地板下。”天师遣人揭看，果锱铢不失，因问：“尔肩何梁？”则云：“缢死鬼皆负梁连绳，不能脱，甚苦其重，惟阳间为之作法事方能脱，否则不脱不能另投生也。望天师慈悲，为作法事。”天师许之。
　　忽传冥王谕天师府法官：“知道尔等屡以细事动扰幽冥，来使责二十板，后当戒绝，否则且获重谴。”水夫方僵立，忽作屈身状，呼二十满而起，仍僵立，冥语皆水夫口述，天师如问供状，水夫随问随答。问毕，水夫忽云：“本府门神不令入。”则作法者忘焚饬门神一符也。既醒，水夫觉足力乏甚，问冥事殊瞢瞢，但觉去时贴符渐多，则身上束缚渐紧为窘。两胁逼甚，觉魂从头顶迸出，痛不可当。其归也仍从顶上入，满身舒快，如释重负，如倦极之得眠也。醒后，臀有杖痕，色青，久始褪。自此，法官不敢轻用通幽法。
　　喜婆
　　越郡城有惰民巷者，居方里，男为乐户，女为喜婆。民间婚嫁，则其男歌唱，其妇扶侍新娘梳妆拜谒，立侍房闼如婢，新娘就寝始出，谓之喜婆。能迎合人，男女各遂其欢心。服役民家有常主，如田之有佃，得自相顶替，卖买皆有契券。事婚嫁祭祀外，常时则以说媒售农锦为业。
　　有某公子者，少年好狭邪游。一日，其素所昵喜婆来告：“某日郎可至我家，当治具相待。”公子如期往，则曰：“请俟之，尚有佳境。”公子未解也，谓是狎语耳。少顷，有舆女客至门入，见之，则少艳也，衣饰整丽，年二十三四也。喜婆旁通言语，坐定进茶具。喜婆出，反扃户去。公子喻意，乃近少艳，不峻拒也。欢毕，问姓与住处，皆不答；求再约，则曰：“视缘尽未耳。”启帏出，则喜婆已启扃久矣，为整妆，拥之登舆去。公子固问喜婆以少艳姓氏，则亦坚不可泄也。
　　后一年，公子观水嬉，则画船中其人在焉，珠翠满头，婢媪侍侧，喻意以目。无何，舷摩桨击，一见而散，不可复识矣。
　　獭淫
　　獭性淫。吴越小家女人多于水中洗亵衣，獭食之久，能为异迷人。
　　雌者多就异类交，为异则迷惑男子，亦不遽至魅死。其雄者闻少妇亵衣气，辄缠绕不去，虽众逐击之，至死势不痿。
　　辛亥十一月，蔡村人娶妇，客散，婢仆客就寝。郎醉先睡，新娘闭户解带，则有物绕两足间，作鼻嗅口涎状。新娘骇怪，性颇慧，不作声，密启户告其姑，知是獭怪。新妇归房，则獭在门跪俟，随新娘绕足如故。移时，翁姑结健者十余人，各持一烛一梃入房，即扃门守定，见獭共击。獭上床则上击，落地则下击，走几案则聚击，屋无完器，而獭已聚梃毙于地矣。毛黑如鉴，身长一尺五寸，势长七寸，与人无异，而肉棱甚大。剥其皮，售值足偿所毁器物。其肉腥不可食。
　　或曰：“獭肝髓入医经。其势异若此，可为房中药，惜医经不载，而村人皆不之知也。”
　　虎困藤斗
　　樗里王姓童子携藤斗籴米，时暮雨，过溪边木桥，童子即以斗加头上，手扶木栏过桥。有虎在桥下伺，前咬童子头，得其斗而去。童子仆地，谓是人所推跌，ㄏ其斗而去也。明日，山中人见虎狂走遍山，则虎衔藤斗不可脱也。虎口合则藤斗随合，虎口张则藤斗随张，斗塞满口。藤性韧，丝丝嵌入虎牙缝中。虎性躁，不可耐，走三日而伏毙于山中。头犹仰，张其，口犹含藤斗也。
　　甘公入梦
　　甘冢宰汝来，余已未座师也。其孙立功，某科翰林，典试湖北，卒于贡院。后其季父广作汉兴道，监试秋闱。夜卧床上，梦立功搴帷入，惊曰：“二叔在此耶？”道台亦惊醒。向之旁人，方知所居之处，即当日主考停棺之所也。
　　●卷八
　　尸变
　　鄞县汤阿达在京，其兄来而不礼。或问之故，曰廿年前曾与兄守一邻女之尸，兄下楼取茶，阿达慕尸之美，有邪心。看之良久，尸忽立起，绕室逐之。阿达至门想走，而门已外扣，盖其兄上楼时见尸相逐，故畏之而扣门也。阿达跳窗走，尸不能跳。阿达晕死瓦上，尸亦僵立不动。次早，家人上楼视之，尸犹僵立，乃取米筛降尸而殓之。隔三日，阿达从市归，白日见此女詈其不良。阿达入城，再入京，至今不敢归。
　　鬼买行头
　　杭州线店施三聘，死后无子，妻以其家盗转嫁某。三聘到冥府告状，冥王不准。施商之判官书役。云：“妇人转嫁，不取夫财，则我辈无可辨也。你妻取财而嫁，则你有钱与我辈；我辈拿你妻来，虽老爷得知，亦无大罪。但你须携银子来买阴司行头，才好去吓后夫，并可以取汝妻之魂。”施如其言，渡江到本家借取冥资四百作使用。后夫家闻爆竹放则鬼叫，见溺死者、缢死者，皆行头所为。
　　闹十月以后，有新死木匠鬼来，胥役云：“此人力能取汝妻之魂。”匠果斫其床，截其足，妻果叫三日而卒。后夫取用之资，医药棺椁祈祷之费，适如其带来之数。
　　韩六三事
　　钱铺叶姓，十九岁，病廿馀日，忽起跪数日，自言曰：“我山阴活无常韩六也，今为冥役，生前与汝叔好。汝寿未尽，以幼时背后骂小寡母受冥谴。然尚可挽回，须尔叔一行，可俟我本官后日出外拜客时，至岳庙前东首第一位判神前焚镪虔叩，当为尔嘱托内幕挽回。但入庙不可声张何事，只多焚楮锭可也。”翌日，韩复至曰：“尔叔可集客作保状，立时焚之，我当赍去，为尔关说。尔叔明日午时来，毋俟我主归焉。”
　　至期，叶叔往庙拜祷，韩已先至家通信，令时起跪曰：“状已入，大费周章，内幕已批定矣，但需费八百，尔叔自有知验，试问‘麻雀何自来乎？’”叶叔归，果云拜时有雀拂帽过，甚奇。叶病遂愈。
　　清凉桥卖炙糕妈妈之子某为县役。庚戌夏，携所服青衣归，有同役徐失其青衣，见某，问其衣是否。某忿其诬已窃也，骂之。翌日，同其母所谓炙糕妈妈者诣府城隍庙，置香炉而诅之，且骂神不灵。时有他役叶、李、孙三人，见而劝止之，事已寝矣。九月间，有同役程姓者死。
　　辛亥年正月十四夕，某看灯归，忽仆。及晓，面青，云被冥官掌责。历述被逮至冥时，“冥王判断程姓为窃衣，已夺算，今补枷矣。徐某偶一问及，原无罪。叶、李、孙三人以非已事肯踊跃争先，排难解纷，戒人勿渎神明，各增口福三年。某以微嫌亵渎神，既掌，责仍发阳官责四十板。”又云皆是韩六与他料理释回。及开篆后，某果以公事官责如数。叶老矣，李、孙中年人，今皆无恙。
　　戴七，亦山阴役，好嫖赌，辄月馀不归。其妻某氏，托其邻王三寄口信，云要钱米度日。王三寻见戴七狭邪，则戏云：“尔在此贪花，尔妇有信：尔无钱寄归，尔归亦要养汉矣！”戴七信以为真，曰：“伊妇人，乃与王三作此言，伊必有故。”
　　是夜二更归，急叩门，妇被衣起开门，怒其久出，故作色不语，而入室卧。戴以为有所私在室也，提灯遍烛之不得，坐而疑之。适有吴某者，亦同役，过其巷，偶磕烟灰于其壁者三声，其夫方疑，谓是必有所约而至也，开门逐之。吴怪之急走，戴逐里馀及吴，各相视而散。戴归，谓妇与吴私，殴之，妇方妊月馀，毙。是年冬，王三病死。
　　辛亥正月初旬，吴晚饭罢口噤，遂绝音昏睡去，诘朝起则曰：“我当往谢韩六，我当往告戴七。”盖噤时见两冥差，其一为韩六也，摄至冥司，见主者暖帽如显官服，谳“王某以口舌戏嘲酿人命，寿既尽，当杖四十，枷三年，另案再结。吴以非法饮食之灰，不应夜深磕人门壁；戴既开门出，尤不应走；戴既逐里馀相见，亦当说明其故以释疑。吴当夺算半纪，掌责百二十。戴游荡不归，以疑杀妻，当得绝嗣穷饿。检冥籍戴已有子七岁，命五鬼摄取其魂”，且云：“韩六读谳词与伊听，需费八百。”乃诣韩家焚楮谢。
　　戴闻之骇，挈子叩祷于神。第三日，子无病猝死。吴面上掌痕四周阅月而青褪。
　　鬼买缺
　　山阴户书徐某病，见其故兄来曰：“吾已为尔买缺于冥府矣，死可仍为冥判书吏，无苦也。”既而有县役已死祝姓者，亦来谓之曰：“尔可不死，但以重资付我，我能为尔弥缝。”某许之。既去，其兄复来谓之曰：“曩祝姓盖欲谋买尔缺耳，且赚尔钱。尔寿数有定，求不死无益，徒自弃此缺耳。”徐某曰：“吾已许祝姓矣，奈何？”其兄曰：“冥司事如人间，此缺尚隔年月，此时不过预定期约耳。祝姓尚可回覆，未晚也。”徐曰：“然则何处觅祝而覆之？”其兄曰：“余能往。”
　　翌日，则其兄与祝同来，聚而议之，祝果为买缺谋也，与徐之兄争先。复有故鬼某某者同至，为之平其争议，令五年后此缺出让徐某先补，候徐某五年吏满，再令祝顶补，祝允诺，既而祝又来曰：“吾不及待也，当改图他缺去。”徐某病亦渐瘳。
　　此乾隆辛亥年事，今徐某无恙。此事山阴书吏皆能言之，甚确实也。
　　温将军
　　俗祀温将军，道家谓之天篷神，释流谓之药叉神，威灵颇验。
　　丙戌秋初，山阴安昌里娄象甫由山西巡检假归，偶出访友，与途遇立语，忽见其故兄敬甫至，拉至路隅密嘱曰：“我家修宗祠事发矣！卖地者之祖先鬼有姓周者甚强，初控土地城隍各神，我已为诉雪矣。今温将军奉上帝命，往乍浦办海劫一案，亲来海上，周叩马投词，将军已准，遣副使神至宗祠，会同城隍土地神勘地讯供。修祠本我兄弟董事，徙墓事则尔实掌之，尔当与质讯。尔可速归沐浴更衣，择一室卧，听传问，嘱家人无哗，尤戒哭声，哭则魂散不可复归也。此事尔无恐，谅城隍土地亦当调护，必不肯翻案也。我为尔冥助，可多焚冥镪，及抄周姓卖地契焚之。”象甫在路隅切切私语，并无人与对，其友怪之。
　　象甫语毕，径归沐浴更衣，入书室扃卧。其家人从窗外聚视，静以听之。更余作声，皆质供语也，且命家人多办茶具献客，至百余盏尚嫌不足，五更客去。
　　象甫晨自启扃出，说所讯事，则买地建祠时，曾迁棺十余具。象甫给资与佣，而佣忽略，遗周姓祖一骨。既迁后，始视地得骨，惧主人责，潜弃骨于河。周因冥控不休，且招诸迁椁鬼同诣温神控告。神命城隍查骨下落，则在水中宛然也。神谓“周子孙受钱，愿卖地迁棺，娄复给有工钱，以建宗祠，且有簿券，原无罪过。周裔寥落，其子孙卖祖墓，原本不合，但已贫穷，无容再议。王佣受值而移骨，潜掷水中，咎实难道，伊禄已尽，付厉部摄之”。周哭而去。
　　周本同邑人，生前有军功，娄不肯言其名。是年乍浦潮灾，漂溺数千人。温将军之奉使，其言逡矣。娄朴厚人，今年八十有三矣，尚健行不携杖。
　　鬼请吸烟
　　谈竹苍，名震，德清人。乾隆乙巳夏，寓苏觅馆，偶染伤寒，发热数日，甚形委顿。昏瞀中梦有青衣人手持一卷至前曰：“唤汝去。”谈曰：“何人唤我？”曰：“阎王唤汝。”谈闻言心悸，不肯同往。青衣人遂将手卷打开，中系黑纸白字，如今之法帖状，谈不觉随行。
　　至一处，见有官坐案上，旁立书吏一人，似论公事互相争执者。谈至案前，吏曰：“汝是谈师爷么？”曰：“然。”曰：“所言者即系汝事。”谈心惧，回身走避。复至一处，见一月洞门，远望门内堂屋甚轩敞，排列几案十余张，俱有冠带人上坐，若会审案件者。中坐一官金面，形状可怕。谈不敢进。青衣人从背后推之。
　　已至案前。金面官问曰：“有严姓在我衙门告尔。”谈曰：“告我何事？”曰：“告尔奸夫淫妇。”谈曰：“并无此事。”金面官即令鬼卒将犯证带来，遂有囚车十余辆推至阶下，先唤男犯一名，见谈曰：“不是此人。”后有女犯遥认曰：“人虽不是，面貌倒有些像。”金面官又问谈曰：“汝认得仓米巷佛婆么？”谈曰：“并不认识。”金面官即令青衣人送回阳世，车中女犯尚招手谓谈曰：“何不到我处吃茶去？”谈不应而出。
　　至途中，青衣人于袜桶中取出烟管一根，长仅五寸，请谈吃烟。谈心知是鬼，不肯取吸。梦醒后，汗透重衾，其疾遂愈。
　　李生遇狐
　　歙有李生圣修，美丰仪，十四岁，读书二十里外严镇别院。一夜漏二下，生睡觉，忽睹丽人坐榻上，相视嫣然，年可十五六。生心动，手挑之，亦不拒，遂就燕好。每宵飘然自至，常教生作诗填词，并为改削。间与论时文，则愀然不乐，云：“此事无关学问，且君科名无分，何必耐此辛苦？”由是两相酬唱，颇不岑寂。数年迄无知者。
　　会有杨生者，生中表戚也，亦就院中下帷，与生斋仅隔一壁，常怪生既昏即闭户。一夜月下，杨生潜于壁隙窥之，见生方拥丽者坐，急敲扉入，遍烛寂然。问之始讳，次夜复窥如前状，并闻笑语之声，心知为狐，遂奔告生父。促生返，而狐随至其家，他人莫睹，惟生见之，举家虑为生害。
　　一日，生嫂诣生室大言责曰：“妖狐岂无羞耻！强欲夺人婿。况吾家小叔幼已订婚某室，他日入门，谁为嫡庶？”是夜，狐泣谓生曰：“嫂氏见责，其言甚正，不容不去，今永别矣。”生为泣下，留之不可，两相唏嘘于枕畔。闻鸡唱，遂下榻而没。
　　李生工词律，善拳棒，皆狐所教也。闻狐所赠诗词极清丽，惜传者未记。此新安洪介亭所说，李亦自言不讳。
　　仙童行雨
　　粤东亢旱，制军孙公祷雨无验。时值按临潮郡，途次见民众千余聚集前山坡上。遣人询之，云：“看仙童。”先是潮之村民孙姓子，年十二，与村中群竖牧犊，嬉于山坡，一儿戏以拳击孙氏子。方击去，忽孙子两脚已离地数尺。又一儿以石击之，愈击愈高，皆不能着体。于是群儿奔说，哄动乡邻，十数里外者俱来哗睹。其父母泣涕仰唤，童但俯笑不言。
　　制军闻是，异，与司道群官徒步往观。仰视一童子背挂青笠，牛鞭插于腰际，立空中。制军方以天旱为忧，便祝曰：“尔果仙乎？能三日致雨以救禾稼，当祠祀尔。”童笑而颔之。顷之，浮云一朵，迷失莫睹。制军亦登舆行。
　　俄大雨滂沱，数日风，粤境叠报：得雨遍满沟泽。制军于是命塑其像，遣画师赴其家，使忆而图之。童父母盖愚农也，苦难形容其状，虽易屡幅莫似。方无计间，忽童自空而下，笑曰：“特来为绘吾面目。”遂图而成之。父母将挽留之，倏失所在，遂塑其像于五羊城内三玄宫，题曰“羽仙孙真人”，香火甚盛。
　　此乾隆五十二年五月事。歙邑洪介亭游粤东，亲见迎孙童子像，因询其颠末，恐有缺疑，他日当谒补山相公证之。
　　金能退鬼
　　乾隆己酉年，常熟县为敬公。民人某于二更时还家，忽见穿红裤黑鞭者持火把当街立，自腰以上下见，某避入亲戚家中，物即追之而至，因取铜盆击之，化而为五，大恐，闭门入。
　　后汛兵巡船，于船上见所坐人皆衣红裤黑靴，知其为妖也。击之以枪，每人皆化五，少顷，河中尽然矣。晚间突入民家，满城不安。敬公差人请顾公讳德懋者来，叩其所以，顾曰：“试以鼓击之。”怪愈甚。及命以锣击之，怪遂退，因曰：“此阴兵象也，兵以鼓进，以金退。”传合县击锣，三日始安。
　　秀结宜男
　　杭州富家子金挺之，美少年也，慕某女不得，因有妖冒作此女来魅。夜必搂抱甚紧，金即下泄如注，几成瘵疾，避之他舍。妖至，觅之不得，即在空楼上束棕荐为人，瓦钵作头，插山花，披红锦衣，以恐其家人，并时作喃喃絮语声。
　　一日，携一斗大馒头来，上写“秀结宜男”四字，书法秀媚，其家延顾安伯、万近蓬往视之。万云：“此蛇妖也，修炼千余年，我已受菩萨戒，不忍杀，但可驱之去。”顾乃为画先天八卦图镇贴，万但书“楞严咒心”四字治之。妖始泣语小婢云：“我本扬州人，为访妹而来，因鼓楼被毁，妹不可见，偶见金郎貌美，钟情于此。今蒙见逐，自限期去，但从此见金郎不得。求郎所悦之歌童为我唱《阳关》一曲足矣。”其家至期，果以鼓吹清歌送之，乃以线绣瓶袋一枚、白镪六钱赏歌童而去。此壬子二月间事也。
　　黑眚畏盐
　　丁宪荣，诸城人，言其地有殷家村在城外，多古圹。旧传圹中有怪物，形如人面，无质，仅黑气一团，高可丈许，每夜出昼隐。其出也，遇人于途，隔一矢地，辄作啸声如霹雳，令人心震胆落，惟见者闻，他则罔觉也。啸毕，以黑气障人，至腥秽，触鼻晕绝。里人相戒，视为畏途，昏暮无行者。
　　有盐贩某市盐他所，贪饮，醉中忘戒，误蹑其他。时月上，已二鼓，前怪忽突出，遮道大啸。某以木挑格之，若无所损，骇极，不知为计，急取盐撒之，物渐逡巡退缩入地，因举箩中盐悉倾其处而去。晓往踪迹，见所弃盐堆积地上，皆作红色，腥秽难闻，旁有血点狼藉，此后怪遂绝。
　　僵尸挟人枣核可治
　　尤明府佩莲未达时，曾客河南，言其地棺多野厝，常有僵尸挟人之患，土人有法治，亦不之异。凡胡被尸挟者，把握至紧，虽两手断裂，爪甲入人肤，终不可脱，用枣核七个，钉入尸脊背穴上，手随松出，屡试辄效。如新死尸奔，名曰“走影”，乃感阳气触动而然，人有被挟，亦可以此法治之。
　　量童子
　　《褚氏遗书》：男子二八精通，能近女，八八六十四而精衰。然近日禀气厚薄不同，有十三四娶妻生子者，似又难拘于定数也。俗有量童子法，能知其近女与否。法用粗线一根，自其项围颈一匝，访其长短；以线双折，从其鼻准横量至耳。长过耳者，便能人道；否则犹童子，不能近女也。
　　灵符
　　万近蓬言：闻胡中丞宝泉病剧时，忽语家人曰：“明日慎闭吾户，勿唤勿入也。”如其教，明日日将暮，亦不唤启钥，夫人疑之，自往从穴隙窥，见房内列二桌，南北相向。南向桌上，有一人头大如十石瓮，金目巨口，灼灼翕动，北向桌上，中丞坐与相对，桌上列纸笔，方握管，似与问答欲作书状，第见口动，亦不闻声。遂大惊，排闼入。中丞掷笔而起曰：“汝败吾事矣！不然，可得尚延岁月。然此亦天数也，速备我身后事，三日内当死。”已而果然，究不知此大头属何神怪。
　　时张六乾在座，乃曰：“此名‘灵符’，文昌宫宿也。凡有文名才德者，喜往依获。昔朱紫阳注《四书》，每见之而文思日进，后能招之来，麾之去，遇疑义辄与剖晰。中丞盖欲召之来以祈禄命，不意为妇女所败。”予因询其出何书，云：“朱子集中序上载其事。”因记之，暇日尚当检集以究其端末也。
　　吞舟鱼
　　凡出海客，辄市字纸灰包载以往，云洋中多怪风，及一切水怪，或吞舟鱼，投灰即去。有鹾贾业海运，载盐满舟而往。一日，忽遇吞舟大鱼吸浪而来，舟中无字灰，即以盐包投之，吞吸数十而去。后数日，闻有大鱼死滩上，腹中残包犹未化，始知食盐而毙也。
　　鸡毛烟死蛇
　　李金什言：鸡毛烧烟，一切毒蛇闻其气即死，凡蛟蜃属皆然，无能免者，究不知相制之性何自而然。或曰：此易知耳。凡蛟蜃与蛇类皆属阴，鸡本南方积阳之象，性属火，为至阳，故至阴之类，触至阳之气，无不立毙，此正《阴符经》注所谓“小大之制，在气不在形”耳。
　　蛇箝
　　浙江衢州常山县有山名石空山，山麓有寺，曰石空寺，山下溪水汇注，民田皆枕山开陌。土中产一物，如松球，如荔支，大亦相等，外皮亦如松皮色。击碎，内如沥青状。入火烧之，化气而走，彼处土人名曰“蛇箝”。询其义，曰：“此蛇入蛰时所含土，启蛰后吐弃于地，故名。”按此乃铅汞之苗所结，故见火即飞，非蛇所衔之土，土人盖不知耳。
　　番僧化鹤
　　宫中丞为滇藩时，西藏有僧二人来滇：一老者，望之可八九十许，云已三百馀岁；一差少，望之可五六十许，云已历百二十岁。宫馆之省城隍庙旁舍东廊中，不饮不食。人与之食，亦食，啖可兼人。朔望，宫必招僧入署，设馔与食，僧倾诸肴并一器内，和饭手抟而食，尽一二斛，归终不饮食，月惟两餐而已。暇辄市民间小铁器物，转售觅利，得钱必买砖积廊下。人怪而问之，亦不对。
　　一日，少者他出，老僧忽以砖周叠门户，扃固其室。俄有火自内发，人事往扑救，不得入，烟焰蔽空，有白鹤一只破烟而出。熄后，检其遗蜕，葬于塔院，少者迄不归，更不知何往。
　　谢珍格物
　　谢珍，字紫玮，武进人，游幕来杭。性倜傥好客，有奇才，平居颇精艺事，穷格致之学。一日尝语人曰：“古人制物精意，虽日用小物，亦有至理寓焉。如箕帚除秽之器，人多忽视，不知箕插采花于角，可降紫姑；箕扫鸡雏之背，即成反毛；疫疾焚粪箕，烟能却鬼；冬瓜见苕帚风则易烂，此皆有感应类从之理。”予因指其座右取火刀石器曰：“此亦有理乎？”曰：“金石之属，皆感土火之气凝结，本属同类，赋质并刚。铁击石，则出火以应之，施其报畏也。故火刀忌拨火，拨火则击石勿利。火石如出火少，则纳水中一二日，当之，则取火必多，其故何也？盖金为水母，拨火则枯，性枯则质钝。火石之火，分周四体，外剥既甚，则火藏石心，不易透出。用水激之，则中藏之火尽出于外，故击则多火。”试之良然。
　　烟龙
　　张宁人言：其邻老善食烟，手一竹管，长五尺许，已三十余年矣。忽有道者过门，顾张所持烟管曰：“君此物得人精气，久已成烟龙，疗怯者有效，他日有索者，勿轻与。”一日，果有典商来，云其子患怯症，“知君有旧竹烟管，乞市以疗”。乃以七十千截半尺许去。其子服之，瘵虫尽化紫水而下。他日，又遇前道者于门，出残管示之，曰：“龙已伤尾，尚可活，须再食十年，乃可作还丹药也。”求其法，但笑不言，径去。其竹管至今犹存，张曾见之，果光泽，须发毕照。夜悬壁间，一切毒虫皆不敢近。
　　形交气交
　　诸城刘上舍怡轩言：“凡鸟外八窍，内亦少大肠，止有小肠，共粪溺于后。九窍者大小肠皆全，故兽亦分前后阴出入也。”赵衣吉曰：“鸟之肠一，何以知其为小肠而非大肠也？”曰：“凡人大肠通于后，结于肛，前阴为小肠之头，以通溺，兽亦然。独鸟以小肠在后，观鹅鸭相交，前阴突出于后，非小肠何也？大凡鸟之匾嘴者以形交，有阴物相媾；尖嘴者均以气交，无形器也。”此言可补《禽经》所未备。
　　蜜虎
　　蜜虎，蜂类，形如蚕蛾，首有斑点，鼻上有二短须，口有黑丝如铁线，常卷缩，或曰：此鼻也。入花丛采花，辄伸黑丝入蕊心钩取，犹象之用鼻然。蜂采花用足，蜜虎用鼻，又各不同。
　　诸城王氏仆名王三，曾治庄田数十年，云：“此虫山东最多，大为农患，土人呼为‘古路哥子’。身有五彩，具细绒，如蚕蛾，尾如鹅尾铺张。雄者身狭小，可入药；雌者肥壮，不入药。秋间，腹中有子，散子生虫，有数种。其子产于豆荚上，则为豆虫，如青蠖状。若相扑叠，则体上细毛尽落。以油盐葱椒炒食之，味胜蚕蛹。其食蜂也，入其窠内，用鼻丝刺蜂，蜂中丝毒辄毙，然后徐啖之。盖蜂针在尾，此则在首。在尾者属阴，在首者属阳。以阳制阴，蜂故不能敌也。”
　　滇南灵草
　　胡吏目什自滇归，言其地多产灵草，近日有一种草名安骆驼，四方购者如云，能炼铜为银，又右治病。彼处夷妇善为媚药以悦男，其药成，必试验乃用。试法：以二巨石各置房东西两头，相隔寻丈，以药涂之，至夜则自能相合。其药亦以各草合志，然则遐荒僻壤所产，《本草》所不载者何限，又不仅鸡血藤胶为近日所珍也。
　　羊乳鹿
　　临安山中产鹿，清明前后生子。其子必俟天雨方能走，若无雨，终不能行也。土人觅得归家，以羊乳之，长大便随羊行走，野性稍驯，可为园林点缀，名“羊乳鹿”。
　　多角兽
　　僧志定，居天目，言其山深处长亘一二十里，榛莽森列，无道路。产沙木，可为枋，豪猪多构巢树隙，为木工所患。忽一年绝迹，不知所往，山民喜，乃大纵斧斤。有匠某入一荒谷，见一物为藤死树上。视之，状如牛，而形大逾倍。遍体皆短角，长二三寸，灰黑色，如羊角，数以千计；顶上一角，红如血，长二三尺。盖巨藤多蔓大木，此兽偶从崖上误跃而入，角为藤缠，四足架空，且藤性柔韧，无所施力，卒致饿死。始知豪猪悉为所啖，究不知此兽何名。
　　江中黄袱
　　张寿庄言：有客行长江，一日  忽见江面浮一物，似黄布衣袱状，随波游泳，猝不能细辨。呼舟子视之，内有舵工大惊失色，曰：“此物出，必有覆舟之患，奈何！”急将船上篷桅悉去，惟剩船底，今客安坐以待。措置甫毕，果陡然风发，出入危涛中，卒幸无恙，他舟未有备者，俱遭覆溺。询其故，盖其父昔亦见此物遭难，故知之，然莫知其为何物也。忆贾文琮老于贾舶，曾言江行有大风，必先有风旗出水面，或即此欤？
　　水乩
　　和州含山有程姓者，幼失明，路遇异人，授以中乩法，为人决事，多奇中。其半迥与他异：用水一盂，虚书符诀于上，置案间，有倾，则水面泛起泡沫，结而成字，字已，更泛他字。有未识者，复泛如前。如此数十次，或成诗歌，或隐语对答，无不浃人隐微。
　　九尾蛇
　　茅八者，少曾贩纸入江西，其地深山多纸厂，厂中人日将落即键户，戒勿他出，曰：“山中多异物，不特虎狼也。”
　　一夕月皎甚，茅不能寝，思一启户玩月，瑟缩再四，自恃武勇尚可任，乃启关而出。行不数十武，忽见群猴数十奔泣而来，尽择一大树而上，茅亦上他树远窥。旋见一蛇从林际出，身如拱柱，两目灼灼；体甲皆如鱼鳞而硬，腰以下生九尾，相曳而行，有声如铁甲然。至树下，乃倒植其尾，旋转作舞状。每尾端有小窍，窍中出涎如弹射树上。猴有中者，辄叫号堕地，腹裂而死。乃徐啖三猴，曳尾而去。茅惧归，自是昏夜不敢出。
　　蝎虎遗精
　　蝎虎即守宫，刘怡轩云：其遗精至毒，人误食之，不得见水。倘有水一滴在体，不拘何处，即能销化人骨肉成水。曾有江南民人有二儿自塾归，其母以干冬菜蒸肉脯食之。时正暑，儿食后洗浴，久之不出，怪而视之，则盆中惟有血水，骨肉皆销。众尽骇，不知何故，乃检所存积干菜坛。内有大蝎虎二，相交于上，其精溢菜中，始知误取以食儿。其毒至此。然考《遵生书》云：夏月冷茶过夜者不可食。守宫性淫，见水必交，恐遗精其上。古人亦未尝言其能化人筋骨。
　　皖城雷异
　　乾隆五十六年八月初一日午刻，有黑云自东南蔽江来，去地不数丈。少顷，雷电大作，风雨随至，自午至戌末，霹雳数十震，房屋动摇。电光一闪，窗纸飒然有声，是时人人自危，莫测其变。次早始知雷击者凡十数处，抚军署前左首旗竿劈去其半，碎裂处爪痕如梳，约深三四分许。火药局前池中击死大蛇一条，约丈许。其余墙垣倒塌，栋折榱崩者甚夥。
　　渔翁游姓者，前数日梦有乞藏其家者，翁辞以隘无所容。早起，即见有物如猴状，爪绿色，红长二尺许，踞屋脊上，时移其前后屋瓦，余无他异。是日雷作，邻人见电光如金绳数十条盘游姓屋上，屋旁空地老柳一株，中空如竹，雷揭其皮殆尽，树身进裂，如横置地上捶碎者，然其中黑煤累累，又如火焚。想其物被击时逃匿柳中，雷因击柳取去，然究不知何怪也。
　　后数日，有自黄湓来者，云是日雷声甚小；有自桐城来者，问之不知也。黄湓距皖三十里，桐城百里，不同如是。
　　●卷九
　　天后绣女
　　清河县有汪姓、刘姓、阎姓；三女，性俱明慧，貌亦清丽相似。汪适王氏，刘适阎氏，即阎女兄，皆业儒；阎适王家营某氏，家颇饶。
　　乾隆五十一年，阎女病重，谓其夫曰：“我与同县汪女及嫂氏皆河口天后宫绣女，因事谪降，今期满当还，彼二人亦将同往矣。”其夫访诸两家，汪与刘果亦病笃。未几阎死，汪亦死。阎母闻其女死，而媳亦垂毙，惧甚，急诣天后前泣祷曰：“妾女已死，仅一媳，倘死，妾何以生？祈稍留以终妾身。”既而刘病果瘥。
　　年余，刘忽有身，将产夜，梦天后曰：“因汝姑老，暂留尘世，岂容生子耶？”以手扪之，早起，腹平如常人。先是，刘女自童时及适阎后，每月必有一二日键户，终夜不容一人见。有窃听者，如数人言笑，达旦乃已。家人固诘之，终不言，至是始知，今尚存。代州冯松涛寄居清河，目睹之事。
　　桃源女神
　　桃源县郑氏女，生而端整，寡言笑。年及笄，一日谓其母曰：“儿将某日死，死当为某村神，其地当庙祀我。”母以为颠，弗信。及期微疾，数日而卒。卒时端坐，颜貌如生，室中闻异香，云旗风马之状，家人咸隐约见之。后数日，某村男女同日梦女告曰：“吾当血食于此，为尔等福。”居民以为神异，醵金塑像，号曰“娘娘庙”，颇著灵异。乾隆三十四年事也。
　　女旧有婢李氏，最亲昵。女为神后，每月必数召婢去，肩舆至庙，昏睡终日，醒而归。倘神欲留，强归，肩舆十人不能举。李氏嫁后，仍赴召如常。至五十一年冬，李氏谓夫曰：“娘娘命我腊月某日去，去不复归矣。”夫素不信神，诺之而已。至日，李沐浴焚香。使人召其夫一诀。夫故不归，李恚曰：“误吾时刻矣！改次年正月某日。”夫归，闻不死，以为妄。
　　至次年某月，李又召其夫作别。夫怒曰：“又作狡狯矣！”竟归视其死否。及归，李言笑如常，嘱家事数语，凭几瞑目而逝。
　　安庆府学狐
　　乾隆五十六年，秋祭前数日，涤濯笾豆，预备祭品，陈列明伦堂，夜使人看守。有副斋舆夫田姓者，素勇健，独任其事。是夜微月，田卧至三更觉来，闻有人偶语，开目视之，见二人历阶上，将至卧榻。田跃起大呼，二人径前与斗。田奋力擒一人，掷阶下，大嗥化狐而去；其一复斗，田亦擒，掷亦化狐去。田以为不复至，因就寝。
　　未熟，忽闻人声甚众，且至矣。急起，见一叟须眉尽白，伛偻行，率少年十余人，喝令击田。田怒，奋拳击众，众应手倒，无能抗者。叟怒曰：“如此可恶！”因腾跃以首触田左胁，如中巨石，痛不可忍，仆地不能起。叟喝众急曳至堂后左侧柴房去。田念此去必无生理，见堂右有大钟悬架上，因众扶掖，出不意，疾走架下，以一肘挽架，一手拒敌。叟怒甚，以手持田肘力曳之。田惧，两手固挽。叟力猛，连架曳行数尺，钟声铿然，叟栗而止，令众狐就击之，自顶及踵无完肤，呕血数升，将曙乃去，田亦仆不省矣。
　　天明，执事者入，见之大骇，以汤灌之，良久乃苏，具道始末，乃知为狐祟，次夜，集众十余人守之。众不敢卧，坐至四更，无所见，众亦倦甚。甫就寝，闻众驰骤声，张目仰视，闻老人曰：“其人在否？”众排头按验曰：“无。”老人曰：“幸漏网矣，去去。”遂寂然。
　　田卧病月余，寻愈。愈后，欲挟刃宿堂上复仇，其妻力阻之，乃止。
　　湖南贡院鬼
　　乾隆丙午科，湖南秋闱，理州吏目冯名廷奉差委巡场。第三场十四日夜，冯与同寅李某同坐至公堂，李方隐几卧。是夜月色微明，冯见阶下有物长二丈余，腰腹如，通体皆毛，两目闪烁如炬，自西文场出，缓步入东文场。冯素有胆，不惧，初见时低声呼李。李觉仰视，大惊伏案，物去然后起，同入卧处，命仆从同卧一室。冯以李胆怯，既卧，故以手扣壁击床恐吓之以为戏。
　　正喧笑时，忽有大声呼啸，良久乃已，众皆股栗，以被蒙首。少顷，闻人声轰然，冯与李皆披衣起，监临、监试两主考皆起，使人察问内外，远近无不闻者，咸大诧异。是时头场荐卷已中定十七八，两主考复加校阅，黜落七卷，后竟无他异，岂因此七人不当中而致怪异如此欤？
　　雷异二则
　　滁州某村有黄氏妪独坐室中，午后风雨暴至。忽霹雳一声，左壁下诸器物皆移置室中，离壁四五尺；壁上白泥厚不过三分，亦离壁四五尺，植立如堵，丝毫不损。妪惊朴，良久乃苏，不知所击何物，其家亦无他异。
　　代州旅店中有二客同居，一日早起，大风微雨，一客在土炕上以大瓦盆覆坐之，一客坐门限上对语。坐限上者忽仰见屋深上有火光二寸，如小蛇跳跃，急呼坑上者视之。其人未及答，忽霹雳一声，屋顶揭去一片，众奔入，视地下一人僵卧；一人在坑上坚坐不动，就视之，已死，顶上一孔如豆。初疑雷击，仰视屋瓦外飞，不似自上而下者；移尸视之，见、所坐盆底亦有孔如豆；揭盆视之，炕上亦然。竟从地下起，穿炕盆洞腹贯顶，破屋而去。地下者以汤灌苏，得不死。
　　人变鱼
　　从子致华作淮南分司，解四川兵饷过夔州城。道上人男女喧哗，举国若狂，问之，曰：“某村妇徐氏与其夫同床眠，甚相爱也。早起，则妇面目发肤如故也，而下半身已变作鱼形矣，乳以下鳞甲腥滑，口尚能言，貌亦平常，惟涕泣哀号云：‘我睡时无他痛楚，只觉下体作痒，搔之，渐渐起棱，有为将生疥癣耳。不料五更后两脚合并，不能伸缩，摩之，已作鱼尾矣，今将奈何？’夫妻相抱大哭。”致华遣家人视之，果有其事，因官程紧迫，不能逗留，不知报官后将放诸江乎？抑养之家乎？不及问矣。
　　韩昌黎称老相公
　　韩文公为贡院土地。庚子岁，有嘉兴秀才陈效曾者，先试前数日入庙，庙祝令拜。生曰：“昌黎者何拜之为？学不足师，文不足师！”祝强之，大诟而出。试毕，归家而死。
　　殓数日矣，其妻惧，与小姑合被而寝。夜半，小姑登厕，忽见兄排户搴嫂帷帐而入。嫂奔出，姑大呼，家人凑集，而嫂之声音状貌俨然兄矣，大声曰：“我效曾也，身何在？”家人曰：“殓矣。”狂奔至棺所，扣棺而哭曰：“我得罪老相公，相公之门人家仆锁我厅事，俟老相公科场事毕，当放我。昨老相公放榜出，责我二十板，我得归，何殓我之速也？”又大哭，家人曰：“老相公何人也？”曰：“土地。”何人也？”曰：“韩昌黎。”客曰：“昌黎，伯也。依今时称谓，当曰伯爷；依家人称之，当曰老爷；乃冥中仅称老相公。”
　　急淫自缢
　　京师香山某兵妻，嫂姑同居。嫂素淫，于后门设溺桶，伺行路之来溺者，其阴可观，即招入与淫。如是者有年矣。
　　一日，嫂姑同伺门隙，有屠羊者推小车过巷，就桶而溺，其阴数倍于昔之所御者，嫂狂喜，迎入至卧榻，即解屠者下衣而俯就之。姑旁坐，视其事毕，即欲往就。而屠性耐久，自午至未甫了事，腹中饿甚，索饭。急饭毕，姑以为将及已矣，亦弛下衣，摩屠者之具，为这吮咂，屠具复举。嫂曰：“屠性猛，汝恐不胜，宜再让我。”姑许之，同入床，嫂颠狂不休，姑情急，水流至踵，怒嫂之诳已也，往别户自缢。于是姑之夫家讼于官，以为被嫂折磨故死，而不知其事之可丑也。嫂之本夫，街卒也，归家，见其妻神色不宁，被褥污，乃私自严鞫之，始得其情，而告于官。
　　此乾隆丙午刑部福建司承审事也。狱成，以口供秽亵，不可上达，比嫂以不应重律，杖八十。
　　照海镜
　　宜兴西北乡新芳桥邸农耕地得一物，圆如罗盘，二尺馀团围，外围绀色，似玉非玉，中镶白色石一块，透底空明，似晶非晶，突立若盖。卖于镇东药店，得价八百文。塘西客某过之，赠以十千，至祟明卖之，得银一千七百两。海贾曰：“此照海镜也，海水沉黑，照之可见怪鱼及一切礁石，百里外右豫避也。”
　　谷佛
　　湖州沈书记号讷庵，有谷佛一尊，┑以玻璃之椟。椟长半寸，椟下有座，高二分许，中藏大谷一颗，长一分有半。谷有芒，亦长分许。谷旁有窍，晴明于赤目之中闭一目觊之，其窍渐大如门。觑之久，由门见堂，由堂见殿，现三宝如来像。像高数丈，缨络庄严，见胸前┇字纹盈尺。旁立文殊、普贤二像，若闻人语。眼少瞬，忽不见，仍大谷一颗而已。
　　据沈云此物传留湖州某尚书家，系明时利西公从西洋墨瓦腊泥迦州带来者，遂入中国。彼国秋熟时，此谷生田亩中，千里赤荒。门人王昙亲见此谷，不知今归何处。
　　丹徒异狱
　　丹徒县宰张名振纲者，驺呼出门，忽一物从空而下落轿檐上。轿方迎风而趋，物忽堕入衣衩中，弼弼而跳。惊视之，乃男子阴也，仅长二寸许。亟出轿，命驺从捉之，跳不已，观者如堵。于是携归贮库，遍访此案，不可得。
　　越一月，西门担水妇王大娘者报某家妇姑杀人，遂拘之亟讯。盖妇姑二人先通一陕西客某，后以通一陈姓者，因彼此通奸。后夫斫杀陕客而支解埋之，使其尸不辨男女，故割下其阴。仓皇未收，投之楼窗之外，不料落在本县官轿中。告知知府同寅，无不大笑者。照谋人律，姑、妇、奸夫三人一齐抵命。
　　鬼怕讨债
　　常州一贫汉死，其房卖入富姓。鬼作祟，富者锁之，几十年矣。后富者亦穷，大屋卖去，挪居之。忽贫鬼大闹，索镪讨祭，一家大小尽病。时方冬尽，房主负逋最多，债客登堂，日夜号骂，妖魅忽绝，病者尽起。至来岁债务稍清，将帐目焚化，鬼又白日大诟，曰：“我去年见讨债甚多，疑是我生前旧欠，故而避之。今阅所烧帐目，皆尔家积负，不干吾事，吾何避为！”于是抛砖掷火，恶声日甚。而房主亦徙去不复住。
　　兰渚山北来大仙
　　会稽兰渚山有兰亭道院焉，其院为北来大仙所居。北来大仙者，狐神也。
　　初会稽陈贾少年时客楚，丧资本，贫窭不能自给，且病，居废寺中。一夜，有女郎至，容貌都丽，衣服照耀，皆明珠缀成者。贾惊起。女脱臂上钏赠之曰：“知郎乏，故来相饷也。”遂去。明日又至。如是数月，枕席谐畅，情好日笃。贾乃以金钏稍赎资斧，理其旧业，而女郎亦购新居，料其家事，且日致金银珠宝之物，不下巨万。
　　居数年，贾家信忽至。贾欲骄其乡里，又疑女郎为魅，一日伺女郎不在家，贾忽呼数百夫及僮仆等担装鱼贯而去。女归，见一室罄空，追贾至江口，贾已歌呼振帆。女临流号恸，不得渡，贾于是归为富人。
　　越十载，女郎至，呼贾曰：“吾狐神也，积千年阴德，名在仙籍。今汝负心，已诉天帝，命江神授吾文檄到此，汝宜死矣。”于是飞刀掷火，家不安枕。百计禳之，无效也。一日，女空中叹曰：“吾因往日情重，至于此极。使汝死，恐天下有情人贻笑吾辈。汝家倘能大修醮禳，择名山安我神灵，我仇且释矣。”时兰渚山道士某道法素高，为设醮四十九日，道士谓女曰：“何不向我兰渚山住？”女曰：“甚好，但吾须住五百年才去。”由是遂绝。
　　今道院为罗氏业，罗氏为之塑像甚丽。而女亦岁时夜出，与世人谈论云。
　　吃肾囊中举
　　杭州士人于文肃祠祈梦，甫睡，一厉鬼舆一肾襄至，大如瓮，曰：“欲中举，当食此，否则不中。”士子惧，勉食之。初啖味甚甘，如榉子，片时将厚皮四面食尽，独肾丸二枚齿决不可下。鬼曰：“弃之，汝已中矣。”士子喜，然自此下场屡斥。至乾隆癸卯榜发，士子中魁，始恍然解悟，盖浙中呼肾为卵，“鬼”者，“癸”也；“卵”去核，“卯”字也。
　　杨老爷召稳婆收生
　　嘉兴乡镇间祠杨老爷神，多灵验。稳婆阿凤者以收生致富，远近生育之家必延之至，始无难产。
　　忽雪夜有人叩门，问：“何来？”曰：“冷水湾杨府生公子，主人命来，宜急就船。”凤袭裘同仆下船，果至冷水湾。第宅严丽。进门，主人临轩而立，见凤来，喜甚，命仆导入后堂。则产母方卧床而呼，众媪婢执灯而立，皆惨然曰：“吾夫人产四日矣。”凤诊视之，盖肠盘于胎，急不得下也。以法救之，胎应手而出。报主人，主人赠金元宝二锭。凤纳之，曰：“后三朝，吾当来。”时天大雪，而房中热气甚逼，凤解衣从事。
　　及出门就船，始记有外衣未着。归家天已明，视元宝则金纸叠成，而皮衣已送至家矣。由是乡人为老爷作三朝，行围盘钗果之礼，迎各庙诸神来贺。
　　溺壶失节
　　西人张某，作如皋令；幕友王贡南，杭州人。一日同舟出门，贡南夜间借用其溺壶，张大怒曰：“我西人俗例以溺壶当妻妾，此口含何物，而可许他人乱用耶？先生无礼极矣！”即命役取杖责溺壶三十板，投之水中，而掷贡南行李于岸上，扬帆而去。
　　三虎索命
　　元抚将军展生二女，皆有国色，一嫁李敏达公之第四子星曜道台，一嫁厉少司冠之子守谦太史。乾隆壬了春，余与太史相遇虎丘，偶淡往事，曰：“异哉！吾妻之死也。结纟离之后，琴瑟甚调，将及三年。忽一日闺中置酒向余作决别状，曰：‘我前生腊户也，曾杀三虎，虎魂不散，要来索命。今我怀孕矣，明年分娩之期正值寅年。寅年属虎，我其不免乎？’问：‘何以知之？’曰：‘昨夜梦中有神人金甲而虎冠者告我也。因所杀三虎中，有二虎俱曾伤人，故上帝不准报仇；其一虎未曾伤人，故准其索命。’言毕涕泣不止。逾年，果以产难亡。”
　　梁相国解梦
　　梁文定公病笃，梦至一处，宫殿嵬峨，坐客皆非所认识者。公谈久，忽想吃烟，苦无火，或指一殿曰：“此中有火。”中坐神人招梁曰：“且缓吃烟，我有一对，君对之。”书“三代之英汝继泰”七字。梁惊而醒，召诸门生来视病为解之，俱不能解。良久曰：“我不起矣。三者，三中堂（宝也）；英者，英中堂（廉也）；泰者，伍中堂（弥泰）也。三人官与我同而俱死矣，我其继之乎！速办后事可也。”越三日而薨。
　　斋猴
　　天目山多猴，要往斋猴者，先往韦陀庙烧香陈祝：“某日来山斋猴。”寺僧为挂牌晓示。临期，主人买馒头一千，铺在庙外地下。清晨，群猴毕集，有一极老者，白髯尺许，飘飘伛偻而至，旁有二猴亦白须。老者扶持而来，群猴跪迎。老者南面就地坐，群猴拱手亦坐，寂然严肃，不敢哗。二侍者捧馒头献老猴，老者食，然后群猴共食。食毕，向主人叉手拜谢而去。梁履素孝廉亲见其事。余欲往施斋，而以路险草深不敢往。
　　狗熊写字
　　乾隆辛已，虎丘有乞者养一狗熊，大如川马，箭毛森立，能作字吟诗，而不能言。往观者一钱许一看，以素纸求字，则大书唐诗一首，酬以一百钱。
　　一日，乞丐外出，狗熊独居，人又往与一纸求写。熊写云：“我长沙乡训蒙人，姓金名汝利。少时被此丐与其伙伴捉我去，先以哑药灌我，遂不能言。先畜一狗熊在家。将我剥衣捆住，浑身用针刺之，热血淋漓。趁血热时，即杀狗熊，剥其皮包在我身上。人血、狗血交粘生牢，永不脱落。用铁链锁我以骗人，今赚钱几数万贯矣。”书毕，指其口，泪下如雨。众人大骇，将丐者擒送有司，照采生折割律，立杖杀之，押解狗熊至长沙，交付本家。
　　余按己未年，京师某官奸仆妇，被妇咬去舌尖。蒙古医来，命杀狗取舌，带热血镶上，戒百日不出门，后引见，奏对如初。元某将军入阵受刀箭伤无算，血涌气绝。太医某命杀马，剖其腹，抱将军卧马腹中，而令数十人摇动之，食顷，将军浴血而立。皆一理也。
　　雷屑
　　吴人蔡鸣西与徐佩玉，中表兄弟也，二人自楚同舟载苎麻归。乾隆戊寅九月十三日夜，泊九江，雷雨大作，蔡怯懦，蒙被卧。有铜饭器支垆上，震摇欲堕，徐起移置，见电光直下，森逼双眸，大雷一声，船柁拔去，水溢入。舟人齐起，牵挽就岸，黑昏中互搬什物。天渐明，见徐顶心插一木，长约三四寸，围寸馀，群相惊问徐。徐不自知，毫无痛痒，宛若生成，恰累坠不可一刻耐。
　　邻舟有人善符咒，曰：“此雷屑也，无罪而误触者，予能拔之。”徐甚喜。蔡虑或妄，鸣诸县尹。尹至江干审视，其人书符于徐顶，口涌喃喃，举手一拔，木随手起，复以小黄纸书符贴创处。木入于顶者寸馀，尖锐如锥。或云：能辟邪魅。尹以为当存案，遂携去。
　　明日，顶上纸自落，宛好如初。奇情奇事，奇技奇人，何所不有！
　　牛瀵水
　　临武县水多激险，东南三十里地名牛头瀵，因山象形而名也。产鱼繁，水势奔骤，难施罟网，率用白鸽粪投水，则鱼皆僵浮水面，或驾小舟，或裸下体，沿流捡之。
　　一夕，两人赴饮归，缘岸行，见水面浮巨鱼，一人喜谓同行曰：“曷稍待，吾携此鱼来。”遂脱衣入水。久之，人与鱼皆无声。讶其溺矣，急寻村中素善泅之张某，丐其入水相觅，约以若千金为酬。张许诺，索酒饮，立尽数斗，醉若不支，踏小船至浮鱼处，翻波而下，越数武，或起或没。如是数次，奋跃升岸，云：“见一匹夫坐沙中，见人至辄移去。快取酒饮我，当再往携与俱来。”又尽数斗，复入水。
　　少顷波涌，见张擒一人发，踏波登岸，掷于地，以掌批之曰：“你累我往返数次，费如许力，实可恨，打得该否？”旁观力劝始解，视其人已死，即昨日求鱼者。酬以所约金，张笑曰：“我两番痛饮，肠味已充，倘挟是术以骗人金，又何异迷人之水鬼！”即摇头举手而去。张殆奇杰之士而隐于水者乎？
　　吴门顾君朗村是日过其地亲见之，并云土人称其下有龙宫，向一幼童误坠水，至一官署门坐二人对奕，状怪似虾蟹，见童讶之，询其故，送出水。幼童今现存，年甫三十余，尝向人谈此异。”
　　阴阳山
　　川东新宁县之南乡，地名火石岭，有唐姓者茹素诵佛经，年五十余，忽无病卒。越四日，胸仍温，家人不忍遽殓。渐复苏，进以汤粥，遂更生，语家人曰：
　　“我前日偶出门外，见一道人，布袍跣足，呼与同行，觉此身不能自主。行数里，闻水声奔腾，须臾至一河，宽广莫测，巨桥凌空。桥上人见道人，笑呼曰：‘通灵来矣。’问：‘何地？’答曰：‘黄河。’又数里，高山峻起，问：‘何山？’答曰：‘阴阳山。’匍匐而升，危崖盘驳，惊奇怪异，气色昏黯，中间一径，仅容人行，两旁皆荆棘。见多人往来丛脞中，如觅路状，皮肤皆为荆棘所伤，流血号泣。予惧而询之。道人曰：‘人居心坦白，公正无私者，则见此大道可行；巧诈欺伪者，则自投荆棘，徒受折磨。生平不由正道之故耳！’
　　“山既尽，天日清朗，城郭在望。道人曰：‘此太平城，行人杂沓，皆候发落者。’忽见一隶卒执牌来呼曰：‘且带三十六人去。’道人亟招予入城。城中衙署甚多，皆寂然。顷至一署，额曰‘业镜司’，拉予由东角门进，立大堂檐下。见右厢椅上坐一人，礼服顶帽，前立一女子，年可十七八，拽之泣冤。睨视其人，即同乡吴县尹也。询之，道人曰：‘吴作令时，有陈氏女夫亡守志，父欲改嫁，女不允，后讼于吴。吴见皆美少年，意其必合，判归之，女竟自缢死，今亦来候发放者。’”
　　“少间闻呵殿声，一人升堂高坐，方巾大服，类道教装，两房吏役祗候，威仪甚肃，潜问何官，曰：‘此冥府总政也。’道人叩见，互相问答，莫辨所云。既而带余跪谒，座上官曰：‘汝在世曾诵经否？’应曰：‘曾诵。’又曰：‘汝诵何经？’应曰：‘诵《金刚经》。’曰：‘汝自是好人。但‘挲摩诃’如何念成‘沙摩诃’？因错了一字，罚去一岁，今叫汝来，快改过，还汝十年阳寿，去罢。’遂叩头起立。适前女子见，叩见所诉，果如道人语。座上官曰：‘汝该是这样死。’从案上掷下一物如方斗，曰：‘汝自看来。’女逐默然。又曰：‘汝矢志守贞，今奉岳主之命，燕地投胎，皇庄受禄去罢。’旋退堂，而云板鼍鼓宛若阳官仪注。回视右厢，则吴亦不见矣。”
　　“出平阳，见有三十六人蹲踞相向，一隶至来，持巨扇煽之，火焰腾起，高数丈。须臾火息，三十六人仍在。隶又于怀出一珠，大如卵，置地上，复以扇煽之，狂风骤起，而三十六人不知所往。惊问道人，曰：‘冥府不比阳世刑法，只此阴阳火剿除恶类，继以罡风扬其渣滓，落于山则为虫介，入于水则为鱼虾。行善之人，别有善路去也。’仍由前径而还，遇舅氏某负猪皮在背，泣曰：‘吾不幸死于利川，今且变猪矣。’及家中门，道人竟去，今乃醒不自知为己死也。”遣家人往候吴，果患病危笃，两手厥逆者数日，今得霍然矣。询以女子事，则果宰蓝田时之案也。未几，其舅氏之子来云，渠父果于某日卒于利川县。
　　事在乾隆二十二年四月间。唐姓今尚存，言之如绘。吴乃康熙庚子孝廉，仕于秦，世居新宁县后乡。予曾至其家，子名，邑庠生，能诗文，精岐黄，亦曾备言其事。
　　亡夫领妇到阴间见太公太婆
　　毗陵庄生家千，早殁。遗妇陆氏，于乾隆壬子卧病。经夏，至七月六日，忽梦亡夫挈至一门，厅事颇如旧家。登堂见舅姑咸在，各各悲喜。
　　俄而，屏后有髯翁夫妇扶杖出，家千曰：“此太公太婆也，汝未及见，今宜祗谒。”氏如礼拜见。髯翁曰：“孙妇初见我，当有以款之。”其子以空乏对，翁乃探囊出白金付左右，须臾肴馔罗列，方围坐共食。翁指盘中肉丸谓家千曰：“此味何不携去啖孙妇？”家千遽愀然目视其祖，若以为不可者，翁遂不言。食竟，氏前请曰：“既到此，须一见阎王否？”翁曰：“汝并无罪过，无庸去见。”因指旁向者谓氏曰：“明日戌时，当遣肩舆来迓汝耳。”乃然醒。述所见髯翁夫妇，果其生前状貌，口吻宛然；至奔走使令之人，皆其家已故仆妇，一一不爽也。氏言梦中所遇，一家骨肉聚甚乐。
　　次日七夕，果见梦中二仆舁舆来迎，如期而逝。髯翁者，名椿，字书年，曾为射洪令，一生爽直。家千父字实君，亦诚愿人也。
　　●卷十
　　淫谄二罪冥责甚怪
　　老仆朱明死一日而复苏，告人曰：
　　我被阴间唤去，为前生替人作债负中证，两造互讦，必须我到，才得明白。我见阎罗王之后，据实剖陈，其案遂定，放我还阳。我出殿门，见柱上有一对联云：“是是非非地，明明白白天。”我叹赏之，以为不愧神明口气。
　　正徘徊间，见有一群托生之鬼从堂上下来，大半多不相识，只有一女子、一老叟，皆我邻也。女有淫行，叟谄富家，以为此二人者，必坠阿鼻地狱矣。及判官走过，手持托生簿，因而问之。判官曰：“某妇甚孝，故托生山西贵人家为公子；叟甚慈，故托生山东为富家女。”
　　朱大不服，曰：“我素知某妇不端，某叟没品，俱得托生好处，然则阎罗衙门，何得为是是非非、明明白乎？判官叹曰：‘此乃所以谓之是是非非、明明白白也。何也？男女帷薄不修，都是昏夜间不明不白之事，故阳间律文载：‘捉奸必捉双。’又曰：‘非亲属不得擅捉？’正恐黯昧之地，容易诬陷人故也。阎罗王乃尊严正直之神，岂肯伏人床下而窥察人之阴私乎？况古来周公制礼，以后才有‘妇人从一而终’之说。试问未有周公以前，黄农虞夏一千余年史册中，妇人失节者为谁耶？至于贫贱之人，谋生不得，或奔走权门，或趋跄富室，被人耻笑，亦是不得已之事。所谓‘顺天者昌’，有何罪过而不许其托生善地哉？况古人如陈太丘吊张让而解党祸，康海见刘瑾以救李崆峒，贬其身而行其仁，功德尤大，上帝录之入菩萨一门，且有善报矣。至于因淫而酿成人命，因谄而陷害平人，是则罪之大者，阴间悬一照恶镜，孽障分明，不特冤家告发也。”朱闻之大悟而醒云。判官亦其族叔，名启宏，作黄冈州吏目，生前以端谨闻。
　　人寿有定阴间不能增减
　　六合程某，平素不信鬼神之事。年六十馀，患病不起，不安谷者四十馀日。忽一目谓其妻曰：“我病不起矣，但两孙婚有日期，我不能一见孙妇，人必笑我没福，盍作速料理，以慰我心。”其妻子如其言，仍两新妇到床前拜见。程喜动颜色，曰：“吾明日可以去矣，可于次晨即扶我起，便穿入殓之衣。”
　　家人以蟒服进，命斥去之，曰：“我并未作官而着此服，必为群鬼所笑，仍衣常服可也。”服毕，良久曰：“有二人在外相待，可烧纸钱具酒肴待之。”妻问：“何人？”曰：“俞龙、江辛。”二人者已死之人，曾舍身为城隍役卒者也。言毕，沉沉睡去者将一日，忽醒曰：“扶我起，将殓衣暂脱，城隍夫人生日，宾客来往甚忙，无暇点名，故俞、江二人仍放我回来，后日方去听候发落。”依旧吃梨汁清茶者。
　　又二日睡醒，命取衣穿，曰：“我此番真去，不复归矣。但家中子女多向城隍烧香借寿与我，或愿减五年，或愿减十年，虽是他们孝心，恰都好笑。人之年寿，各有定数，非比他物，可以通挪。但有一件奇事，我望见城隍，有素不认识之妇人替我涕泣讨情，放我还阳，城隍摇头不允。我大起疑心，盘问二皂隶：‘此是何家妇女？’曰：‘唐李氏也，君不记三十六年前之事乎？李氏嫁唐某而夫亡，此妇事堂上姑，送其终，又替其夫承继一子，事毕，再拜灵前，自缢而死。君重其节，托人教唐氏小叔递呈请旌，一切费用，俱是君包揽而去，何竟不记耶？’”程闻之，恍然如昨日事，且知城隍摇头者亦因人寿有定，非城隍所能减增也。言毕，又吃梨汁数杯而逝。程君之子号石泉，亲为余言。”
　　关帝血食秀才代享
　　某生员请仙，一日，关帝临坛，某以《春秋》一段问之，乩上批答明晰无误批讫遂去。某归家后心窃疑之，云：“关帝忠贯日月，位至极尊，如何以一纸之符，即能立刻请到？”心甚不服，欲拟表文一道，焚于上天控告。
　　正作表文间，忽闻扣门声，某启户视之，而不见一人，某愈怒，提笔又做。忽案头有人云：“相公缓笔。”某问：“尔系何人？”答云：“我即临坛之人，实系唐朝秀士。因被乱军所杀，魂魄落在庙中殿下，朝夕打扫殿宇。圣帝怜我勤苦，命我享受庙中血食，并非关帝也。”某大笑，即欲焚表，案头人又云：“缓焚。”某又问：“何故？”答云：“若焚表文，仍是控告我，总求相公，将表文放入水中，磨灭字迹，方于我无碍。”
　　某又问：“关帝到底有临坛时否？”答云：“关帝只有一尊，凡天下各庙中血食，皆系我等享受，惟天子致祭，方始临坛。”某问：“何以知之？”答云：“曾有修炼数千年之狐狸闻天子致祭，一月前斋戒沐浴，遂往窥伺。七月前，见周将军临坛打扫坛舍，红光满室，妖魔尽被烧死，故知天子致祭之期，关帝方临坛云。”
　　恶人转世为鳖
　　扬州胡姓有子颇慧，年将二十。将娶之前数月，忽得颠疾，饮食眠动不时，若明若昧，自言自笑。
　　一日，在床上坐语其父母曰：“儿于昨夜奉岳神命署本县城隍事，本县旧有积案十件未结，命儿公正办理。儿恐错误，需请幕友，细思惟有受业某师素称理学可信，可速备礼请之。”时某师已故多年矣。少顷，忽起立云：“师至！师至！”喃喃刺刺不休。家人旁听，竟是两人问答，声音笑态，毕肖平日，云“十案中有七案仍从前议，其馀三案，一当斫头，一当剁手，一当充军。”
　　其时因医言其病须滋阴，买一鳖，于灶下引其首而斩之。鳖头落地，怒目狰狞可骇。相隔卧房其远，其子忽于床上大喝曰：“这恶人应当斩罪，还有甚么不服，斫去还敢怒目视我耶！”家人祈祷城隍庙未回，其子又于床上云：“太爷何故烧香于判官面前，他如何当得起太爷一拜？”
　　十案俱有姓名，细访之，皆系已死境内积恶昭昭在人耳目者。
　　奸夫死后报仇
　　仪征县役何二，曾与一妇奸好。其妇有旧好胡四，往来多年，妇利其财。后渐穷窘，妇渐疏之，何复凌之，遂至郁抑而死。妇夫亦死，妇遂归何，竟为夫妇，数年颇有积蓄。
　　何原有妻已故，曾生一子，忽得狂病，持刀弄斧，见此妇来，即欲手刃，云：“我乃胡四，你家用我数千金，财尽心离，更从何姓，如此快活。我死不甘，已诉于神，准我报仇。”医治不效，延僧请道，修斋祈祷，一无灵效。如此数月，其子骨瘦如柴。忽一日叫戏演唱，又忽跨驿馆中马狂奔街市，又忽将家中物件打碎，将银钱搜寻出散与他人，云“神许我将你家财荡散，再讨你儿子的命”云云。至今其子现存，而家资已空。
　　董刺史雪冤
　　董公溶任海宁州时下乡踏勘，有旋风迎舆来，左避左随，右避右随。公异之，祝曰：“若有奇冤，可在舆前三旋而退，吾当命役从汝指引。”祝毕，果如公谕，遂令干役随风查察。至僻壤处，入墓而殁，稔知为某解元女公子墓，禀覆，公立为传讯。据称其女是暴病夭殇者，公不之信，即欲起墓检验。某乃索公“无故开棺”笔据，方许启墓。公不得已，与之。及启验，果属病亡，公颇自悔，亦惟候告听参而已。
　　乘舆返，行未数武，旋风复来，公益惊，停舆细思，忆及墓内搁棺石板下当有故，复回至墓。揭石验之，又得一棺，开检，亦一女尸，而貌如生，倾国姿也，遍体鳞伤。讯系解元威逼，强奸不从，受伤身死。公遂按律详革科断，昭雪其冤而旌表之。
　　刘老虎
　　刘名捷，江右人，绰号老虎，强而有力，为一乡之无赖。
　　夜饮醉，归来途间，觉酒上涌，扪壁以行。遇门便入，认为己家。足力惫软，倒地而卧。五更尽始醒，闻人问曰：“某人何在？”答曰：“在某洞。”又问：“此番是谁？”答曰：“某某。”共若干名，刘之姓名在内。自想不知所犯何案，系何衙门拘讯。因仰自视，天亦渐明，细认乃知是土地庙中，遍寻杳无人迹，大为奇异。因思某洞离此不远，无妨一往侦察，遂飞步至其洞，果有大汉鼾睡正熟。自思大汉雄健，未可软说，乃拔佩刀抓起大汉，将刀置其喉间。    大汉惊问：“何作？”刘曰：“汝是歹人，尚问我耶！”大汉曰：“我是过路客，何以指为歹人？”刘曰：“既是过客，缘何不投歇店，行踪诡异？若不实言，吾先杀汝！”大汉急曰：“我实奉官差拘犯人。”索票观之，第一人即刘也。问犯何事，要其救释。大汉曰：“是大数注定，上帝所命，岂予敢徇纵耶？”刘曰：“如是，杀汝亦死，释汝亦死；均之死也，不如与汝同死。”复欲刺之。大汉摇手止之曰：“救汝。汝可自行咬破手指，血染吾票上，更易姓名，远徙他乡，或可小缓数年也。”刘如其言，见大汉出洞门就地一滚，化为老虎，咆哮入山去。
　　刘踉跄归，到家，天亦大明，遂改姓名，移居外府。从此改悔，不作无赖，习理生业，娶妻生子，寿至七旬。因亲友家拜斗，为病人作干保，刘思拜斗大事，岂可填写假名，缘将前事告之，填写真名而归。出大门甫数武，被虎衔去。
　　屈丐者
　　苏州枫桥镇，乃客商粮艘聚集处。村尽头有古庙，为屈丐者所居。两足不仁，朝出暮归，不离枫桥左右。
　　一日晨起，见厕旁有遗囊，拾而阅之，中藏白金数百，因思是过客所遗，吾薄命人，安能享此？且不知其作何勾当，一旦失之，有关性命，亦不可知。乃复归庙坐待。
　　午间，果有人飞步而来，顿足捶胸，状甚惶急，因问之曰：“君得无失物者乎？”客曰：“然，汝拾耶？”屈曰：“有之，但须陈说不谬，方可还君。”客大喜，为述若干封，若干数，是何银色，是何包裹，果相符合，屈乃携出付之。客见原银大喜，愿分半相赠。屈笑曰：“君痴耶？予不拜君全惠，而乃贪其半乎？且君损半，又不能了大事，请即速去，勿误我乞。”客不得已，检拾锭与之而别。
　　丐至街口，忽见一垂髫女，貌绝美，依父而哭，观者如堵，因问于众。或告曰：“是曹氏索债者将欲夺此女为偿，故悲耳。”问：“欠几何？”众曰：“十金。”屈闻怒曰：“盘剥私债，凶恶如此，设欠官项，又将如何！且十金亦小事，何为富不仁，竟至于此！”讵知债主在旁，闻言而怒，指屈问曰：“似汝填沟壑者，亦来说仁义耶？既出大言，可能为彼偿否？”屈慨然，即将前客所赠为之代偿，取归某之欠约而散。
　　曹之本意，原在女不在金，恨屈破其奸谋，乃贿捕役，指屈为贼，锁屈送官。吴县陈公深疑其冤，遗金客闻之，立即奔县，代为昭雪。陈公闻之，喜曰：“此义丐也。”照反坐例重惩捕役，并传枫桥各米行至，谕曰：“所有日收米样，俱着赏给屈丐，免其朝夕沿门求乞之苦。”且为披红，令肩舆送归。
　　于是，此丐享日收石米之利。遂渐延求名医。遇道者与干荷瓣、茅术各药煎洗，不数日，足病竟愈，与常人等。不十年间，便居然置大屋，娶妻室，作富翁矣。
　　僵尸
　　绍兴有徐姓者新典巨宅，书屋三间，台榭俱备，为馆师章生设帐所。章夜读至二更后，忽闻东房启窗之声，疑为暴客，即于窗隙窥之。见一少妇玩月，登假山，攀树杪，逾邻垣去。疑是私奔行径，遂辍书息烛而寝。鸡鸣未曙，闻树头簌簌有声，似是赴阳台归来者。
　　凌晨，书童送汤沐至，问之曰：“东房为何人住？通内室耶？”童曰：“不通，乃前业主封锁之闲房耳。”章闻大疑，因往观之，则门封锁，窗闭如故；窥之，内有灵柩停焉。至夜留心观察，又复如是。章因秉烛启窗入观，则棺盖斜起，中空无所有矣。章生乃将棺盖代为扶起，取《易经》拆开，密铺棺上，然后归，登楼俟之。及五更时，见女从窗入，睹《易经》而却步，绕棺一周，旁皇四顾。举头见章，知其所为，拜而哀求。章生笑而不许。鬼曰：“汝若不下楼，吾即上矣。”章仍不听。鬼物乃变作青面獠牙状，腾踔直上。章遂眩而坠楼，不省人事。
　　迨书童送茶汤至斋，遍寻章生不得，乃与主人登楼观之。见楼下东房内似有人在，启关视之，则章生与女尸并卧地上。抚之，章体犹温，因共抬出灌救，半晌始苏，述其所见。具呈于官，为之查唤尸亲领埋，而尸亲已全家远出，因房无人看守，故为出典，至徐已三易其主矣，亦由僵尸为崇故耳。于是焚其棺，邻家子患鬼病者，从此绝迹矣。
　　申氏自拶
　　张某为其子娶申氏女，成婚岁馀，伉俪甚笃。一日，女痴迷不语，两手直垂下，忽举手合掌，八指交叉作揆状，痛苦异常，呼号欲绝。自不能开，左右代劈之，不能动，即使有力者共劈之，亦莫能动分毫。亟询其故，女则云：“有一妇人在我身后，使我至此。”言未毕，更大呼，而颊尽赤，似受批挞者。女不敢言，言则被拶更苦，惟呻吟而已。越时自开，八指皮肉红肿，又半时亦平复。女言动如常，惟不肯明言其故。自是，目必一二次，或三四次，其苦不可言，医药符皆不能治，至今犹然，不解其故。
　　或云：其女生性乖僻，在母家时，家本富饶，女每餐以水牌缮写肴馔，点撰而食。稍不适口，即詈骂并器皿碎之。婢女进茶，若指擎杯口，即碎其杯而重笞其婢，以为手不洁，不可近茶也。其所着裹衣，若一经浣濯，即不再服。或云：今之受拶，是暴殄之报，其信然欤！
　　雁宕仙女
　　六合戴某，有子十八岁，貌清秀。闭户读书，忽然不见，其家各处寻觅不得。
　　一日，忽从园中香椽树上飞腾而下，曰：“我某夕月下闲步园中，见一美女从空飞来，挟我上升。道：‘我凡人也，如何上天？’女微笑，采香椽叶一片，令我踏上，当即腾空而到。到一高山顶上，有石门数十间，门内有亭台花草，无所不备。我问：‘此是何处？’曰：‘温州雁宕山也。天台小山，尚有刘、阮之事，况我雁宕又高天台一千余丈，而可无佳话流传人间乎？’与我遂成伉俪。诸石门中，俱有仙娥来往，老少不一。所说言语，都是玄经秘旨，不能记忆，但觉服食起居鲜华可爱，我乐而忘返。忽昨日谓我曰：‘郎父亲明日八十生辰矣，不但郎宜归祝，即妾亦宜同去也。’又取香椽叶一片令我踏上，遂复乘云而起，又到家园。”
　　其家人邻佑闻此信，来观者如麻。忽闻异香扑鼻，空中闻箫鼓声，果有一绝色女子，珠冠玉佩，在云中作叩首状。每一跪起，则霞光四闪，百鸟皆鸣。家人正思攀留，而清风一起，其女与其子已冉冉携手而又去矣。其父思子，涕泣不止。或曰：此怪知礼，俟翁九十岁时，定与令郎再至也。
　　生魂入胎孕妇方产
　　金山县有老农某月朔梦一青衣人似公差赍牒来，语之曰：“子本月十七数尽应死，因一生勤慎无大过，死后即托生某家为子，亦小康，寿考无虑也。我故先来告知，便时早处分家事，届期我来同子往投胎可也。”其人醒，遍告家人，悉以家事付儿子，不数日处置毕，拭巾待期而已。
　　至十二日夜，忽又梦见前青衣来促之行，农以未及期为辞，曰：“我固知之，第彼妇于初十晚偶失足致朴，损动胎气，和能待至十七，即于是夕坐蓐。儿已产，须生魂入窍，乃能饮食，今已三日，君若不行，彼不能生矣。”农寤，述其事于家人，复安枕而殁。
　　女化男
　　乾隆四十六年，长沙西城之长安坊，地名青石并。有把总安姓者，一女五岁，与张守备家为养媳，其姑遇之严，少有忤，辄鞭笞交下，不胜其苦。十三岁，逃归父家。张向安索女，安以女未及笄，不愿鬻养姑家，且留家，俟有吉期，备礼遣嫁。张无奈，听之。
　　及女年十七，婿亦长大，张择期以告，安亦备奁具拟嫁女。女知斯近，而畏姑严，终夜哭泣，向天叩祷求速死，不愿出阁。母见女如此，颇怜之，曰：“汝徒哭泣求死无益，若吁天能变得男身，便可免嫁。”是夕，女梦一老人手持三丸，如弹大，二红一白，纳其口而去。比寤后，觉小腹极热，喉痛异常。不一炊顷，阳出于户，竟成伟男，项下结喉突起。惊疑以告母，验之不谬。安夫妇无子，只此女，一旦成男，喜甚，往告张。以事属怪诞，疑安捏饰赖婚，控于县。
　　时邑令山西党公兆熊拘女到案验之，貌犹是女，而阴头鲜红，确系男子，势难行嫁。命安将奁盗贴张，为代聘一女，以予其子。当堂令安女放脚剃发，脱珥看靴，改男装而去。
　　人化鼠行窃
　　观察王某，以领饷到长沙，邑令陈公为设备公馆，将饷置卧室内。一夕甫就枕，气逆不能寐，展侧至三更。忽梁上仰尘中有物作啮木声甚厉，悬帐觇之，见顶板洞裂，大如碗，一物自上堕地。视之，鼠也，长二尺许，人立而行。王骇甚，遍索床枕间，思得一物击之，仓卒不可得。枕畔有印匣，举以掷之，匣破印出击鼠。鼠倒地皮脱，乃一裸人。王大惊，喊，役皆至，已而邑令陈某亦来，视之，乃其素识乡绅某也，家颇饶于资，不知何以为此。讯之，瑟缩莫能对，王即坐公馆将动刑。
　　其人自言：幼本贫窭，难以自存，将往沉于河。遇一人询其故，劝弗死，曰：“我令汝饶衣食。”引至家，出一囊，令我以手入探之，则皆束皮成卷，叠叠重列，因随手取一皮以出，即鼠皮也。其人教以符咒，顶皮步罡，向北斗叩首，诵咒二十四下，向地一滚，身即成鼠。复付以小囊佩身畔，窃资纳于中，囊不大，亦不满重也。到家诵咒，皮即解脱，复为人形。历供其积年所窃，不下数十余万。”
　　王因问：“汝今日破败前曾否败露？”曰：“此术至神，不得破败。曾记十年前，我见一木牌上客颇多资，思往窃之。化鼠而往，缘木牌上。突出一猫啮我项，我急持法解皮，欲脱身逃，而砉然有声，猫皮脱，亦人也，遂被执。究所授受，其人与我同师，其术更精，要化某物，随心所变，不必藉皮以成。因念同学，释我归，戒勿再为此。已改辙三年矣。缘生有五子，二子已历仕版，一子拔贡，尚有二子，思各捐一知县与之。敛家中银不足额，探知公饷甚多，故欲窃半以足数，不意遭印而败。”王因取皮复命持咒试之，则皮与人两不相合，乃以其人付县复讯，定谳始去。
　　唱歌犬
　　长沙市中有二人牵一犬，较常犬稍大，前两足趾，较犬趾爪长，后足如熊。有尾而小，耳鼻皆如人，绝不类犬，而遍体则犬毛也。能作人言，唱各种小曲，无不按节。观者如堵，争施钱以求一曲，喧闻四野。
　　县令荆公途遇之，命役引归，托以太夫人欲观，将厚赠之。至，则先令犬入内衙讯之。顾犬曰：“汝人乎？犬乎？”对曰：“我亦不自知为人也犬也。”曰：“若何与偕？”对曰：“我亦不自知也。”因诘以二人平素所习业，曰：“我日则牵出就市，晚归即纳于桶，莫审其所为。一日因雨未出，彼饲我于船上，得出桶。见二人启箱，箱中有木人数十，眼目手足悉能自动；其船板下卧一老人于内，生死与否，我亦不知。”
　　荆公拘二人鞫之，初不承认，旋命烧铁针刺人鬼哭穴，极刑讯之，始言：此犬乃用三岁孩子做成。先用药烂其身上皮，使尽脱；次用狗毛烧灰，和药敷之；内服以药，使疮平复，则体生犬毛而尾出，俨然犬也。此法十不得一活，若成一犬，便可获利终身。不知杀小儿无限，乃成此犬。问：“木人何用？”曰：“拐得儿，令自择木人，得跛者、瞎者、断肢者，悉如状以为之，令作丐求钱，以肥其橐。”即率役籍其船，于船下得老人皮，自背裂开，中实以草。问：“何用？”曰：“此九十以外老人皮也，最不易得。若得而干之为屑，和药弹人身，其人魂即来供役。觅数十年，近甫得之。又以皮湿未能作屑，乃即败露，此天也！命也！只求速死。”荆公乃曳于市，暴其罪而死之，犬亦饿毙。
　　韩铁棍
　　韩舍龙者，山西汾阳人，贫无居处，在邑中破寺栖止，佣工为生，勇健多力。一日归，见寺门外卧一道者，询知以病不能去，乃供养之，无德色。
　　如是三月余，道者病愈，谓韩曰：“感子厚义，无以报，今行矣，平生蓄有一物，食之力逾贲、育，兼可致富，以赠子。七十二年后，终当归我。第子富后，慎勿纳粟得官，徒耗寿算。”言已，口中吐一羊出，小如拳，置掌视之，乃粉所为，纳韩口中。方欲吞啮，羊从喉中直趋而下，道者以掌向韩脑后一拍，韩即晕仆于地。比醒，道者已不知所在，试举锄之属，悉轻如草。次日，乃往见主人，愿居其家为长作，俾买铁另铸作器为锄地。其所耕，十倍于人，日食米必三斗，他物称是。主以其勤而力，甚爱之。
　　一日，令载煤五百斤自他所归，车历土坂将下，骡蹶车倾，韩在后手挽之，徐徐而下，面色不动。主知其事，异之，诧其神勇，命随标行押布至都。中途值盗，保标客二人与斗，俱为伤死，韩手无械，拔道旁枣树扫之，盗尽靡溃，皆获焉。主自后即令押标贩布，许分其余息，不令佣作。韩乃铸精铁为根，长丈有二，重八百斤。其用棍无法，亦无授受，惟恃勇力横击，无能御者，江湖皆呼为“韩铁棍”。盗贼莫敢犯其锋。其棍载在车后，非八人莫能举，而韩以只手取之，轻如草然。
　　一日至京师，方投寓，忽有人来访，自通姓名曰山东白二韩素不相识，讶其突如，询来意，曰：“我闻君善用铁棍，曷以见示。”韩指车后令客自取之，客以只手轻取而下，谓韩曰：“君用此根，不知伤几许人。我仰其面，君试击我，能伤我，则君果为神勇。”韩不可曰：“我与君无仇，何故以兵相戏？既与我角力，不若我屈一指，君能伸之，我即当敛迹归田，不敢驰驱道路矣。”乃环其食指。白以手钩韩指，韩俟其指入，乘势提而掷之地，白起曰：“我山东剧盗也，一生无敌，今竟让子。”嗣后，韩行山东、北直一路，如在家中往来。如是二十年，韩分息亦厚，乃辞主人不复作标客，主人犹载其棍行者二十余年。
　　韩归里置田产，生有二子，课农为业，年逾七十，自在场上看麦。忽有一山羊自场出，众咸以为晋地所产皆胡羊，此不知所从来，争逐之。羊入一枯井中，众欲入，韩争先跳下。见羊在井底。以手举之，向上一掷，不觉身随羊上。众在井外，见有白气一缕自并飞出，羊入云中，韩坐地上，气力兼无，共舁之出。寻亦无恙，然自是手无捉鸡之力，始悟道士还羊之说，神力已去。
　　又活二十余年，至九十寿终。所用棍犹在韩庄，至今六十余年，无有能举之者。
　　认鬼作妹
　　浙藩司更夫陈某，喜饮而胆最豪。一夕，巡伺垣墙外，时三鼓，月甚明，见一妇人，年十八九，容貌颇丽。陈念官衙禁地，必无私约者，心知非人，姑戏之，乃往握其腕曰：“子夜行，得无觅佳耦乎？我为若婿何如？”妇曰：“我非人，乃缢鬼也。”变其貌，甚狞恶。陈曰：“我闻鬼皆能改貌，卿即陋劣，我不嫌也。”鬼无奈，乃曰：“子姑舍我，有钱十五千与子何如？”陈问：“钱从何得？”鬼曰：“荐桥某钱庄有女，我明日往祟之，子须认我作妹，我教若与子钱十五千，其病即愈。但子得钱后，我在此勾当一二事，自后毋得再阻我。”陈诺之，鬼乃去。
　　明日午后，果有人来访陈，且曰：“汝妹为鬼太不良，昨日主人女出看戏，归为其所祟，百计求解，云必欲寻其兄来乃去故招子往。”陈乃同往。入门，鬼即在内曰：“吾兄至矣！”大恸趋出。陈亦佯泣，相抱而恸。已而鬼曰：“吾兄贫，无以为生，汝家富，须予吾兄钱十五千作生计，我当去矣。”店主人不得已，如数予之，女疾果愈。
　　陈得钱归。不三日，闻司廨中果有妇人缢死者。盖鬼求代，恐陈阻之，故行贿耳。
　　蟒过岭
　　湖广武网州，有水路可达。有赴武网任者，挈眷由水路行，一路皆滩河，两山壁立，茂树密菁，惟日午见日而已。
　　一日舟行，闻上流滩畔有人敲锣鸣众，询之，曰：“今日蟒过岭，须停舟不得行，行则有失。”问：“何以知之？”曰：“我处烧山，向例有定期，蟒知之，先期半月相率自南而北，俟北路烧山，则又自北而南。时正十月，盖南路定期在初冬，北路定期在初春故也。其来日，早必有大风以阻行舟，便其横溪而渡。今早风大作，故知之。”问：“在何处？”曰：“相离里许，可望而见。”
　　俄顷风愈大，见两山树梢枝叶皆垂，露一蛇首，大如石瓮，徐徐自山下剪溪过。其头入北山，尾犹在南山未尽，约计两山隔溪可三五百丈，如是者一食顷始尽。一蟒过尽，又一蟒来，长皆仿佛，以次相接而行，其体亦递小，一昼夜乃尽。土人云：“此黑蟒，性皆纯良，从不伤人。”
　　食猴怪物名石掬
　　湖南至道州，路有一山，高数百丈，千峰环列，中有濂溪讲堂。山中最多猴，常出扰人。山脚居民数十家，皆漆户也。山产漆树，红芽初茁如香椿，食者多死，官为立石以禁。沿漆林而入，周遭五六里，隔一涧。过涧即入山径，樵路穿云，高可插天。
　　吾乡爱堂居士往游，远望崖侧，有似枯松，其毛遍覆数里，蠕蠕然，近视之，皆猴也，屏息而过。已历其上，俯视众猴，约有六七万，老少雌雄环集，呦呦皆有哭声，亦莫测何故。有顷，忽见二猴自上崖来，向众猴摇手，似禁其勿泣者。已而悉起，有扶老者，有携雏者，皆缘崖左而上。至经香台畔，俯伏屏息，高下几无隙地。
　　旋有大风簌簌动林木，台后出一兽，绝似猴而小，高可尺许，众猴见之，皆俯伏。此兽跃上濂溪讲座，踞膝而坐，推其身，忽伸长丈许，众在下仰望，不见其顶。久之，见一猴来跪其座旁，自以双手向脑后剥去其皮，若供其食啖者。
　　爱堂尚欲再觇其异，不料仆人遽怒起，燃大爆竹震之。响一发，众猴咸惊，坠山下死者不可胜计；其兽闻声一跃，直穿屋顶而出，不知所在。按《异物志》：石掬如猴而食猴。或即此欤？
　　铁牛法
　　湖南邑囚论死，秋决后，例多暴尸三日，然后埋。入夜，尸常不见，官吏异之，踩缉四出。初以为其亲属私窃以葬，讯之不承。
　　有武生某以事赴县，行至一村镇，牵马饮于溪桥之下。水中映有人影，俯窥之，则桥洞内水干，有一人闭目趺坐于中。蹑而就之，见其襟褶间皆血污狼藉。问为谁，不答，因急趋出。适镇中有驻防汛弁，告之守备殷某。殷先入桥下，其人见殷相近，即飞左足将殷踢仆地，后入者至，救殷起，觅其人已不见，互相嗟讶而返。
　　是夕雷雨，击死一人于桥柱侧，众往视，正昨日桥下人也。或云：此学铁牛法者，可以代形，而终获天谴。
　　妖术二则
　　江阴有士人学法于茅山，有术能致妇人。用乌龟壳一个，书符于上，夜拥之而卧，少顷，即见一舆舁一少妇至。或平昔有属意者，皆可召来。其妇不言，与交媾无异生人，天将明乃去。其去时，必反系其裙以出，未知何故。据言此乃所召之生魂也。
　　娄县有道士善致天女，有求其术者，必令其人备衣裙钗钏之属，须极华丽珍贵，乃可为天女服饰，言着天宫衣不能履凡世故也。其来必在初更，须先扫净室，屏绝人迹，道人入，书符步咒，则天女始至，色果殊丽，异香袭体。人与交合，与世人无异，亦不言笑。天未明，道士来，又屏人书符送天女去，则衣饰皆带去，无一遗存。与天女交者皆无后祸，故其术颇为豪富家所重，即耗其资亦不惜也。
　　后乃知其常通妓女为之。道士素颀而长，将女裸缚于怀，以袍袭之。昏黑人莫能辨，屏人而出诸怀，服其衣饰，伪为天女绐客。将晓，仍束而去，以此分肥其衣饰。盖死后其徒言于人云。
　　种蟹
　　盛京将军某，驻扎关东地方，向无鳖蟹，惟将军署颇饶此物。有异之者，请于将军，将军笑曰：“此非土产，乃予以人力种之。法用赤苋捣烂，以生鳖连甲剁细碎，和青泥包裹为丸，置日中晒干，投活水溪畔。七日后，俟出小鳖，取置池塘中养之。螃蟹亦如此做法。”按此法《养鱼经》中载之，而不言言能种螃蟹。据将军言，则凡介属皆可以此法种之，则是赤苋固蛤介中之返魂丹也。
　　扯鸡素救溺死人法
　　凡人落水淹毙，一日内者尚可活，《洗冤录》载有“骑牛法”最妙，而不知更有“扯鸡素法”，入水三日者亦可活。扬州各帮作排手黄一谦，沛县人，只身带货，无不获利，积至百馀，悉以周济贫乏。康熙五十九年六月，在北通州坝上落水，已三日，捞起，有长眉白髯老翁云：“用笔管套鸡素，先破一孔，插入肛门，扯出鸡素吹之。”吹至三人，心口微动，老人曰：“活矣。”众趋视，忽失老人所在，又换人吹，果叹气而苏。
　　鸟兽不可与同群
　　荆州寺僧某，颇精禅诵。一日，有猎徒获一虎子归，途憩寺门。僧劝勿杀，众即以虎舍寺中。僧给以饮食，颇驯伏，随僧起居。每课诵，虎亦从众后作顶礼状，课毕乃退。日渐长大。客至方丈，虎伏座下，初甚骇怖，继察其状无恶意，亦不甚畏，狎玩之，虎亦不怒。
　　一日，有客访僧入方丈，僧以足蹴虎令去，曰：“毋惊我佳客。”虎作欠伸状，瞪目而视，良久始出。已而又来伏脚下，气粗而有喘声，客愈恐，僧以手批虎，又瞪目视良久，一若有所思状，僧以足踹之乃去。俄而又进，作怒容，直前一口，衔僧头而去，僧犹坐而不仆。寺中人见虎口有血，奔出山门，乃共逐之，入深山去，卒不可获。
　　拘蛇
　　江阴章燕桥言：有南客馆京师，自言能拘蛇，主人欲观其法，不可，强之至再，始允焉。先命竹工削竹签百枝，长三尺许，锯其两端如箭锥。至期，约主人及外客，以麻绳束竹签，捆载而行，同赴西山石佛庙中。锯石台上，步罡书符，口喃喃作词。
　　俄顷微风起，草中索索作声，蛇果大至。先小后大，盘旋回绕，有若锦者，有若花者，诸色皆备。众咸诧所未见。最后有一蛇至，不甚大，遍体光黝如漆，昂其首，向前视客。客色遽变，怃然曰：“殆矣！”急书符退之。众蛇皆散，独黝黑者不去，吻舌张口，似有怒态。客披发跣足持咒，啮舌血巽之，黑蛇始去。顾众曰：“君等可归矣，此蛇来与吾较法，我不可去，去则贻祸主人。”乃命众人用绳束其身，捆于石佛背上，以所携竹签置手旁，促众人去。
　　次日客归，众询所以，云是夜风雨大作，其蛇乘空而来，张口吸气，似欲相吞。客望其气来，乃以竹签一枝投之，签为气摄入其腹中。如是数十次，气亦渐衰，签亦将尽。俄闻庙门外有崩撼之声，蛇毙于地，风雨亦息。
　　金香一枝
　　富民某，闻某寺有老僧德行颇高，延请至家，供奉一室中，朝夕顶礼，即香柱、香炉之内，无不以金为之。
　　一日，僧于静室中入定，忽见彩云飘渺，异香满室，有二仙女将一莲花座来曰：“我奉西方佛祖之命来迎。”僧自顾功行颇浅，惧不敢往。仙女催促再三，且曰：“若不去，我无以复命。”僧乃取瓶中香桂一枝与之，始冉冉而去。明日，主人家产一驴，堕地而死，奴仆辈剖食之，肠中有金香一枝，惊白主人，僧不知也，即主人亦不知金香桂为供奉和尚之物。
　　后偶于参礼和尚时，主人谈及此事，和尚大惊失色，始以向夕莲花相迎之事告主人，亟看瓶中，已少一枝香桂矣。盖无功食禄，天意所忌，故使变驴以报也。
　　小僮遇女鬼
　　镇江梅甫族弟家，雇小童孔姓者，伴其子岸夫，宿书楼上。乙巳冬月望日三更后，遣其楼下取物，迟至一更不来，即偕其家西席王松坪先生下楼往看。遍寻不见，于是急呼众家人寻觅。寻至第三进小室内，见其伏卧桌下，头嵌于椅脚内。家人拖出，人事不省，以姜汤灌醒，问其原委，云：“我下楼梯至中间，见一奶奶将我搀至堂前，我欲叫人，他将手卡我颈项，我即不能言语。此后门如何关门，如何来此，我总不知。”于是令其安睡，次日亦无他恙。
　　越至次年五月望前，渠卧书楼下厢屋内，时约二更许，明月如昼，忽然大叫，岸夫急起往观，奴云：“去冬搀我的女人又来了！我骇怕，将帐门扪紧，他与我扯夺不开而去。我即叫人，他又转来，我不敢叫，他又去了。我遂大叫，他见人来，遂不见了。”问此女人模样，云：“身穿蓝衣，面甚标致，其白如雪。”家中恐其复又生事，遂将小童遣去，此后安然，无见闻矣。岸夫侄亲为余言。
　　怀庆水灾投匾水息
　　余同年沈永之为怀庆府太守，天久雨，黄河水发，直灌城中。公与属员百姓等俱登城外高阜看水，水高数丈，竟不能归，饿三日矣，除祷天之外，一筹莫展。
　　忽见一黄衣者带笠乘舟而来，问曰：“汝等欲使水退，须当问我。”公即问之，曰：“可取怀庆府大堂之匾投水中，水即退。”问其姓，答曰：“我姓黄。”言毕遂去，水随其舟渐渐流下。高阜离署数十余里，公之父母俱在署内，无人能往，正彷徨间，有家人陈姓者曰：“小人能识水性，愿往。”公欣然遣之，令其人头顶葫芦，放书其中。泅水到署，见二老登楼哭泣。得其信，大喜，即取匾投水，登时水遂退。
　　访之里人，云：“某处有黄将军庙，想怀庆一府，应遭此劫。投其匾于水，算已应此劫故也。”公即往拈香，瞻其像，果符所见云。
　　三王神请医治臂
　　归安有名医汤姓，字劳光，门外挂一匾云“凡求医者，非先送十金不治。”一日，闻外有锣声，出视，见一大沙飞船泊其门外。顷有一人登岸，从者手捧一大元宝，自言王姓，家住菱山下，左臂有伤，特来求治。医即与膏药贴之。拱手而去。医送登舟，照旧筛锣开船，旗上书“三王府”三字，须臾不见。医归家，见桌上元宝乃纸元宝也，大惊曰：“此乃东菱山之神！”明日，即着冠袍往拜，见神左臂上膏药犹在，旁有一死蝎存焉。
